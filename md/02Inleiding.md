---
Pr-id: INC Theory on Demand #49
P-id: INC Theory on Demand
A-id: 49
Type: article
Book-type: anthology
Anthology item: article
Item-id: unique no.
Article-title: De bevrijding van het mecenaat
Article-status: accepted
Author: Liesbeth Bik, Helleke van den Braber, Timo Demollin, Nous Faes, Roel Griffioen, Anna van Leeuwen, Sofia Patat, Jack Segbars, Renée Steenbergen, Olav Velthuis
Author-email:   corresponding address
Author-bio:  about the author
Abstract:   short description of the article (100 words)
Keywords:   50 keywords for search and indexing
Rights: CC BY-NC 4.0
...


# Inleiding

Sepp Eckenhaussen

## Een 'volstrekt irrelevante' opsomming

In 1994 zet De Appel in Amsterdam het Curatorial Programme op, het
allereerste leertraject voor curatoren. Veel van de deelnemers worden
curator bij gerenommeerde instellingen in binnen- en buitenland. In de
periodes 2013-2019 en 2022-2024 wordt het Curatorial Programme
structureel ondersteund door het filantropische fonds Ammodo. Sinds 2020
draagt ook het filantropische Hartwig Art Foundation bij aan het dekken
van de lopende kosten.

In 2010 wordt Voordekunst opgericht, het eerste non-profit culturele
crowdfunding platform ter wereld. Kleine gevers, vaak uit de
persoonlijke kring, kunnen via Voordekunst bijdragen aan projecten van
cultuurmakers. Om de benodigde bedragen te behalen, gaat Voordekunst
vaak op zoek naar *matchfunding*. Als de maker ongeveer 75% van het
streefbedrag heeft opgehaald, legt een cultuurfonds de rest bij.[^02inleiding_1]
Publieke financiers die aan deze *matchfunding* meedoen zijn het
Amsterdams Fonds voor de Kunst, provincie Limburg, provincie Gelderland,
Cultuurfonds Almere, Kunstraad Groningen, Gemeente Rotterdam en
Mondriaan Fonds.[^02inleiding_2]

Sinds 2012 reikt het Niemeijer Fonds de tweejaarlijkse Theodora
Niemeijer Prijs uit aan een vrouwelijke mid-career kunstenaar.[^02inleiding_3] Tot
nu toe kregen Sarah van Sonsbeeck, Sachi Miyachi, Sissel Marie Tonn,
Josefin Arnell, Silvia Martens en Sara Sejin Chang ieder een geldprijs
van 100.000 euro. Het vermogen van het Niemeijer Fonds is afkomstig uit
de nalatenschap van naamgever Theodora Niemeijer, dochter van
tabaksfabrikant Niemeijer uit Groningen.

In 2012 komt het Outset fonds naar Nederland overwaaien uit het Verenigd
Koninkrijk. De organisatie is een geefcirkel die middelgrote schenkers
verbindt aan experimentele kunstproducties van hoge kwaliteit. Mede
dankzij giften via Outset vindt tijdens Manifesta 12 in Palermo de
vuurwerkshow 'Tutto' van Matilde Cassani plaats en kan Alexis Blake voor
de Prix de Rome 2021 de performance 'rock to jolt \[ \] stagger to ash'
presenteren.

In 2013 strijkt de Arts Collaboratory neer bij Casco Art Institute in
Utrecht. De Arts Collaboratory is een gemeenschap van 25
kunstorganisaties, voornamelijk op het zuidelijk halfrond, die zich
inzet voor het smeden van duurzame, wederkerige relaties over de grenzen
heen. Een belangrijk onderdeel van deze samenwerking is een
gemeenschappelijk beheerde pot geld. Deze wordt in eerste instantie
gevuld door het humanistische fonds Hivos en Stichting DOEN, dat
loterijgelden verdeelt aan maatschappelijke doelen. Na enkele jaren doet
Hivos een stap terug, maar DOEN en Casco gaan door.

Op 10 september 2016 wordt in Wassenaar het Museum Voorlinden geopend.
Het gebouw van 4.000 m2 en de omliggende beeldentuin Clingenbosch worden
gevuld met werken uit de Caldic Collectie. Karakteristiek zijn de grote,
speciaal vervaardigde installaties van even zo grote kunstenaars: een
lichtwerk van James Turrell, muizenliften van Maurizio Cattelan, een
cortenstalen installatie van Richard Serra. Op sociale media doet vooral
'Swimming Pool' van Leandro Erlich doet het goed: de blauwe ruimte met
trappetje en glazen plafond, die net een echt zwembad lijkt, is erg
fotogeniek.[^02inleiding_4] Voorlinden en de getoonde Caldic Collectie zijn eigendom
van chemiemagnaat Joop van Caldenborgh.

Op 17 oktober 2017 wordt bekend dat de internationale stercurator
Beatrix Ruf opstapt als directeur van het Stedelijk Museum Amsterdam.
Tijdens de drie jaar onder Rufs leiding presenteerde het Stedelijk
spraakmakende tentoonstellingen met werk van onder anderen Isa Genzken,
Jordan Wolfson en Ed Atkins. Toch besluit de Raad van Toezicht per
direct afscheid te nemen van Ruf wegens schijn van
belangenverstrengeling.[^02inleiding_5] Naast een stevig betaalde fulltimebaan bij
het museum blijkt Ruf namelijk twintig nevenfuncties te hebben en een
eigen adviesbureau dat in 2015 ruim 437.000 euro winst maakte.[^02inleiding_6] Onder
Rufs klanten was tenminste één donateur van het Stedelijk Museum.

In augustus 2019 sluit Museum Boijmans van Beuningen in Rotterdam voor
zeven jaar de deuren. Het is tijd voor een grootscheepse renovatie,
waarbij asbest zal worden verwijderd en een nieuwe ingang wordt gebouwd.
De kosten worden geraamd op 223,5 miljoen euro. 168,9 miljoen hiervan
wordt gedekt door de Gemeente Rotterdam. De overige miljoenen moeten
gefinancierd worden uit private gelden. Wim Pijbes, directeur van de
filantropische stichting Droom en Daad, biedt een gift van 80 miljoen
euro aan.[^02inleiding_7] Een van de voorwaarden is dat Droom en Daad een zetel in
het museumbestuur krijgt. Het museum en de gemeente gaan niet akkoord
met deze eis, de gift ketst af.[^02inleiding_8]

In september 2021 wordt een belangrijke stap gezet om een nieuw museum
voor hedendaagse kunst te openen in Amsterdam. De Amsterdamse Kunstraad
en de Gemeenteraad stemmen in met een plan van de filantropische
organisatie Hartwig Art Foundation om een internationaal toonaangevend
museum te ontwikkelen op de Zuidas. Het tweekoppige bestuur van de
Hartwig Art Foundation bestaat uit Rob Defares, filantroop, verzamelaar
en voormalig lid van de Raad van Toezicht van het Stedelijk Museum, en
Beatrix Ruf. De huisvesting voor het museum is een voormalige rechtbank,
die de Gemeente Amsterdam voor dit doel koopt van de Rijksgebouwendienst
voor 26,8 miljoen euro.[^02inleiding_9]

Op 5 november 2021 opent koning Willem-Alexander op het Rotterdamse
Museumpark het Boijmans Depot, het nieuwe depotgebouw van Museum
Boijmans van Beuningen. De simpele vorm en spiegelende bekleding van het
imposante gebouw vergaren meteen internationale roem. De totstandkoming
van depot is volgens het museum zelf een 'unieke publiek-private
samenwerking'.[^02inleiding_10] Naast de Gemeente Rotterdam betaalt de
filantropische stichting De Verre Bergen een bedrag van 27,6 miljoen
euro mee aan de bouw.[^02inleiding_11]

Vanaf april 2022 kan het publiek een imposant ondergronds waterbassin in
Delft bezoeken. Het is de tentoonstellingsruimte van Radius, een centrum
voor hedendaagse kunst en ecologie. Het vastgoed is in bezit van
vastgoedontwikkelaar Robert Lekkerkerk, de vader van curator-oprichter
Niekolaas Lekkerkerk. De locatie is door het vastgoedbedrijf van vader
Lekkerkerk gerenoveerd en wordt sindsdien voor een zachte prijs verhuurd
aan de kunstorganisatie.[^02inleiding_12] Op 10 juli 2023 wordt bekend dat het
Mondriaan Fonds Radius twee jaar lang zal steunen met een bedrag van
110.000 euro per jaar. Zo wordt de publiek-private samenwerking
bestendigd.

Op 2 juli 2023 wordt op het Stationsplein in Rotterdam, in het bijzijn
van staatssecretaris Gunay Uslu, het beeld *Moments Contained* van
Thomas J. Price onthuld. Een meer dan levensgrote, zwarte vrouw staat
zelfverzekerd midden op het plein, met gebalde vuisten in de zakken van
haar joggingbroek. De reacties van het publiek zijn alom lovend.
*Moments Contained,* zo wordt gezegd, is meteen een Rotterdams
icoon.[^02inleiding_13] Het beeld wordt aan de stad cadeau gedaan door de
filantropische Stichting Droom en Daad.

In april 2023 vinden twee intensieve *listening sessions* plaats in het
Stedelijk Museum, waarbij kritische denkers en kunstenaars voorstellen
doen voor de toekomst van het instituut. De manifestaties vormen de
inauguratie van Buro Stedelijk, een experimentele plek voor kunst die
opereert als zelfstandige entiteit binnen het Stedelijk Museum. Het
museum biedt Buro Stedelijk ruimte binnen haar muren. Structurele
financiering voor de staf en de programmering wordt gedoneerd door
*founding partners* Fonds 21 en Ammodo.

Op 14 juli 2023 heeft het Nederlands Fotomuseum groot nieuws. Dankzij
een gift van 38 miljoen euro koopt het museum het imposante pakhuis
Santos. Birgit Donker, directeur van het Fotomuseum en voormalig
directeur van het Mondriaan Fonds, is verguld met het nieuwe, grotere
pand, waar het museum in 2025 de deuren zal openen.[^02inleiding_14] De gift komt
uit de kas van Droom en Daad.

Op 16 juli 2023 wordt bekend dat Martijn van der Vorm, de man achter
zowel Droom en Daad als De Verre Bergen, voor maar liefst 793 miljoen
euro aan zelfgekozen Rotterdamse doelen heeft geschonken.[^02inleiding_15] Dit heeft
zijn charitatieve stichtingen een hechte relatie met de gemeente
opgeleverd. Droom en Daad en De Verre Bergen hebben via een speciale
constructie directe toegang tot het Rotterdamse college van B en W.[^02inleiding_16]
Ook worden zij vrijgesteld van standaard integriteitsonderzoek bij de
afdeling vastgoed.[^02inleiding_17] *NRC* onthult echter dat er een schaduwzijde zit
aan de bedrijvigheid van Van der Vorm. Diens investeringsmaatschappij
HAL (Holland-Amerika Lijn) ontwijkt al jaren op grote schaal Nederlandse
belastingen.[^02inleiding_18] Een gevaar voor de goede relatie met de Gemeente
Rotterdam vormt de belastingontwijking niet. Volgens Burgemeester Ahmed
Aboutaleb zijn de fiscale constructies van de familie Van der Vorm
'volstrekt irrelevant'.[^02inleiding_19]

## De fuik van filantropie

Wie zich er een beetje in verdiept, kan er niet omheen: mecenaat is in
opkomst in de Nederlandse beeldende kunst.[^02inleiding_20] Van een paar tientjes
tot vele miljoenen, gulle gevers strooien met geld en *goodies*.
Succesverhalen en excessen halen vaak de krant; een grote prijs, een
geliefd standbeeld, een geval van belastingontduiking. Maar over de
grotere structuren, het mecenaat als fenomeen, gaat het bijna
nooit.[^02inleiding_21] Welke belangen drijven de onstuimige opkomst van mecenaat in
Nederland? Hoe verandert filantropie het kunstaanbod? En wat doet de
steeds ingewikkeldere 'mix' van publiek en privaat geld met de
machtsverhoudingen in het veld? Geen krantenartikel van 1.500 woorden
kan zo'n vraag beantwoorden.

Om toch een discussie over de systemische rol mecenaat op gang te
brengen onder kunstwerkers, publiceerde de organisatie waarvoor ik
werkte, Platform Beeldende Kunst, in 2021 het essay 'De fuik van
filantropie'.[^02inleiding_22] In deze tekst bespreekt beeldend kunstenaar Timo
Demollin de ontwrichtende positie van de nieuwe filantropische fondsen,
Ammodo, Droom en Daad en Hartwig Art Foundation. Waar de interesse van
filantropen traditioneel uitgaat naar zichtbare succesverhalen en
meesterwerken, onderscheidt deze nieuwe generatie filantropen zich door
het geven van (structurele) financiering aan middelgrote,
maatschappelijk betrokken en kritische kunstorganisaties. Hun bijdrage
gaat onder meer naar lonen, gebouwen en gewaagde programmering. 'Dat
klinkt gunstig -- hoe meer geld naar kunst, hoe beter', schrijft
Demollin, 'maar het getuigt van insluipende systeemrot.'[^02inleiding_23] Door drie
decennia van systematische bezuinigingen zijn publieke kunstinstellingen
in steeds grotere mate afhankelijk geworden van mecenaat. Zo krijgen
private partijen meer macht in het vormgeven van het publieke aanbod van
hedendaagse kunst. Belastingvoordelen en een imagoboost voor de mecenas
zijn daarbij mooi meegenomen. Een ontwikkeling waar beeldende kunst als
publiek goed volgens Demollin onder lijdt.

'De fuik van filantropie' sloeg in als een bom. Het werd duizenden keren
gelezen. Voor- en tegenstanders stuurden ons mails en op sociale media
ontstonden levendige discussies. Zonder hieraan ruchtbaarheid te geven,
namen ook de beschreven fondsen notie van het artikel. We werden zelfs
gecontacteerd door de Nederlandse *Association of Property Traders*
vanwege vermeende misrepresentatie van Nederlandse flitshandelaren --
het beroep van Rob Defares, de mecenas achter de Hartwig Art Foundation.
Met een concrete, scherpe en toegankelijke beschrijving had Demollin de
opkomst van een nieuw mecenaat plots begrijpelijk en bespreekbaar
gemaakt.

Het gevaar van medialogica lag echter op de loer: een korte periode van
grote aandacht, gevolgd door vergetelheid. Het was daarom van belang om
door te pakken en het publieke gesprek over mecenaat verder aan te
zwengelen. Demollin en ik besloten om samen *De staat van mecenaat* te
organiseren: een eendaags symposium over de *culture of giving* in de
Nederlandse kunstsector tien jaar na de bezuinigingen, dat op 30 april
2022 plaatsvond bij Framer Framed in Amsterdam.[^02inleiding_24] Op deze dag werd
het handjevol publieke denkers dat zich al langere tijd met het mecenaat
in Nederland bezighoudt bij elkaar gebracht.[^02inleiding_25] Zij gingen in gesprek
met elkaar en met kunstenaars, vertegenwoordigers van instellingen en
publieke fondsen en, natuurlijk, private gevers.[^02inleiding_26] De inzet was een
intensief en kritisch, maar vooral constructief gesprek tussen
verschillende belanghebbenden, om samen de huidige én de ideale rol van
mecenaat in kaart te brengen.

## Rolverwarring

Een interessant maar lastig gesprek ontvouwde zich tijdens *De staat van
mecenaat*. De uiteenlopende perspectieven van de sprekers leidden niet
tot synergie, maar tot spraakverwarring. Om te beginnen was er geen
gedeeld idee van wie, wanneer, waarvoor verantwoordelijk is in de
publiek-private reageerbuis. Steven van Teeseling, directeur van
Sonsbeek en State of Fashion, opende de discussie met de stelling dat
belastingverhoging zou helpen om excessen van mecenaat tegen te gaan.
Maar een uur later stelde hoogleraar mecenaatsstudies Helleke van den
Braber dat kunstenaar en mecenas vooral zelf hun onderlinge relatie
moeten vormgeven. Ook de kloof tussen macro-economische ontwikkelingen
en individuele intenties leverde ruis op. Olav Velthuis, hoogleraar
sociologie en kunstmarktonderzoeker, presenteerde de resultaten van een
lopend internationaal onderzoek naar de opkomst van privémusea en
plaatste kritische kanttekeningen bij dit fenomeen. De aanwezige gevers
waren *not amused* met deze sociologische duiding van hun persoonlijke
betrokkenheid bij de kunst. En tot slot bleek het lastig
systeemkritische observaties te rijmen met het pragmatisme dat werk in
de cultuursector voor velen vereist.

Nous Faes formuleerde een beknopte kritiek op het neoliberaal
kunstbeleid en Liesbeth Bik maakte een paar rake observaties over de
problemen van het Amerikaanse mecenaat. Maar deze analyses bleken wel
erg ver af te staan van de dagelijkse realiteit van Stephanie
Schuitemaker, die zich als directeur van het filantropische Outset Fund
vooral concentreerde op het mogelijk maken van hoogwaardige
kunstproducties en het ondersteunen van individuele kunstenaars.

Deze opeenstapeling van spraakverwarringen was naar mijn idee niet te
wijten aan gebrek aan scherpte of expertise van de sprekers, of, zo hoop
ik, aan gebrekkige programmering. Het was veel eerder een symptoom van
de publiek-private rolverwarring die na dertig jaar neoliberaal bestuur
wortel heeft gevat in het collectieve denken. Zo werd het bijna
onmogelijk om een scherp gesprek op de inhoud te voeren, waarbij
verschillende politieke of artistieke visies tegenover elkaar werden
gezet. Kunstenaar en schrijver Jack Segbars concludeerde in zijn verslag
van het symposium: '*\[Door de heersende rolverwarring\] bestaan goede
en ontwrichtende geefpraktijken naast elkaar in een amorf geheel dat
zich nauwelijks laat toetsen op gelijkwaardigheid en democratisch
gehalte. Als gevolg hebben ontwrichtende gevers vrij spel, zijn
ontvangers van giften aan willekeur overgeleverd en komen ook
verantwoordelijk handelende gevers automatisch in het
verdachtenbankje.*'[^02inleiding_27]

Het was enigszins frustrerend dat een intensieve zoektocht naar de rol
van mecenaat vooral rolverwarring blootlegde. Toch werd zo, positief
bezien, wel duidelijk welke stappen er nog te zetten zijn in het
publieke en politieke debat. Om deze inzichten te delen, hebben we in de
*Platform BK Mecenaatsreader* de belangrijke uitkomsten van ons
onderzoek bij elkaar gebracht. Dit zijn twee soorten teksten: essays die
in opdracht van Platform BK werden geschreven en elders gepubliceerde
teksten van sprekers tijdens het symposium. Door de chronologische
ordening, vormen de teksten samen een venster op de discussie rond
mecenaat in de afgelopen vijf jaar. Hopelijk kan onze verwarring anderen
tot inzicht zijn en helpen het publieke debat tot een hoger niveau te
stuwen. Weg van een focus op successen en excessen. Weg van moralistisch
getouwtrek. Naar een politiek van mecenaat.

[^02inleiding_1]: Pas vrij recent is *matchfunding* een structureel instrument
    geworden om *crowdfunding* via Voordekunst op een hoger plan te
    brengen. In opdracht van Platform ACCT werd in 2021 en 2022 het
    *matchfunding-*programma Leve het Geven opgezet, waarbij het Prins
    Bernhard Cultuurfonds in totaal 260.000 euro bijdroeg aan meer dan
    400 geslaagde campagnes. Zie:
    <https://www.voordekunst.nl/blog/in-totaal-meer-dan-28-miljoen-euro-opgehaald-voor-creatieve-projecten-door-middel-van-crowdfunding-en-matchfunding>.

[^02inleiding_2]: Zie: <https://www.voordekunst.nl/paginas/donateurs/matchfunding>.
    Volgens de website van Voordekunst schenken deze fondsen 'gemiddeld
    zo'n 25% van het benodigde doelbedrag'. Opgeteld heeft
    *matchfunding* bijgedragen aan 3.337 projecten, iets meer dan de
    helft van de 6.527 campagnes die via Voordekunst succesvol
    gefinancierd zijn.

[^02inleiding_3]: Tot en met 2021 werd de prijs uitgereikt aan kunstenaars van
    tussen de 30 en 36 jaar oud. Recentelijk wordt de leeftijdsdefinitie
    van 'mid-career' ruimer opgevat. Dit past in een breder patroon van
    kunstprijzen die hun leeftijdsgrens laten varen.

[^02inleiding_4]: 'Erin zwemmen is niet mogelijk, maar je kunt wel net doen alsof.
    Leandro Erlichs *Swimming Pool* is misschien wel dé blikvanger in
    het Wassenaarse museum,' schrijft Evert-Jan Pol in 'Kunstwerk van de
    week: het zwembad in Wassenaar', *Digitale Kunstkrant,* 13 juli
    2018,
    <https://www.digitalekunstkrant.nl/2018/07/13/kunstwerk-van-de-week-het-zwembad-in-wassenaar/>.

[^02inleiding_5]: Een onafhankelijk onderzoek dat werd uitgevoerd in opdracht van de
    Gemeente Amsterdam concludeerde dat Ruf niet schuldig was aan
    belangenverstrengeling, maar dat zij beter wel transparanter had
    kunnen handelen.

[^02inleiding_6]: Louis Hoeks, 'Directeur Ruf van het Stedelijk Museum stapt op',
    *Financieel Dagblad,* 17 oktober 2017,
    <https://fd.nl/ondernemen/1222900/directeur-ruf-van-het-stedelijk-museum-stapt-op>.

[^02inleiding_7]: Naast financiering van de verbouwing was deze gift bedoeld voor
    een nieuw 'Boijmans Modern' museum in Rotterdam-Zuid. Eppo König,
    '"Boijmans Modern" in Rotterdam-Zuid blijft slechts een droom',
    *NRC,* 20 december 2020,
    <https://www.nrc.nl/nieuws/2020/12/20/boijmans-modern-in-rotterdam-zuid-blijft-slechts-een-droom-a4024633>.

[^02inleiding_8]: In de jaren die volgen stijgen de geraamde kosten van de
    verbouwing door tegenvallers tot minstens 259 miljoen euro en wordt
    de heropening tot 2029 uitgesteld. Er ontstaat een slepend conflict
    tussen het museum, de architecten en de gemeente. Museumdirecteur
    Sjarel Ex neemt afscheid. De verbouwing valt zo goed als stil, maar
    gemeenteambtenaren blijven aan het project werken en hun uren
    schrijven, waardoor het begrotingstekort oploopt. Deze
    ontwikkelingen werden besproken tijdens het 'AD 010-debat: Hoe
    verder met Museum Boijmans van Beuningen'. Zie:
    <https://arminius.nl/ad-010-debat-hoe-verder-met-museum-boijmans-van-beuningen/>.

[^02inleiding_9]: In reactie op deze gift aan de gever merkte mecenaatsdeskundige
    Renée Steenbergen op: 'Een ex-bestuurder van het Stedelijk Museum
    wil met steun van de gemeente Amsterdam een privémuseum beginnen dat
    daarmee gaat concurreren.' Renée Steenbergen, 'Dat nieuwe museum is
    wel een heel brutale actie', *NRC,* 2 september 2021,
    <https://www.nrc.nl/nieuws/2021/09/02/dat-nieuwe-museum-is-een-wel-heel-brutale-actie-a4056879?t=1692796318>.

[^02inleiding_10]: Zie:
    <https://www.boijmans.nl/depot/partners-depot-boijmans-van-beuningen>.

[^02inleiding_11]: Michiel Kruijt en Bart Dirks, 'Gift van miljoenen euro's voor
    verbouwing Museum Boijmans is onzeker', *De Volkskrant,* 15 mei
    2019,
    <https://www.volkskrant.nl/nieuws-achtergrond/gift-van-miljoenen-euro-s-voor-verbouwing-museum-boijmans-is-onzeker~b2c1f236/>

[^02inleiding_12]: Roel Griffioen, 'Brood en spelen: Kunst als schakel in het
    vastgoedbedrijf', *Metropolis M,* 2022, pp. 81-86.

[^02inleiding_13]: Sheila Kamerman, 'Het beeld staat er nog geen twee maanden en is
    nu al een Rotterdams icoon', *NRC,* 23 juli 2023,
    <https://www.nrc.nl/nieuws/2023/07/23/het-beeld-is-nog-geen-twee-maanden-oud-en-nu-al-een-rotterdams-icoon-a4170385>.

[^02inleiding_14]: 'Dit is onze lang gekoesterde droom', aldus Donker. Bart Dirks,
    'Nederlands Fotomuseum krijgt gift van 38 miljoen en koopt pakhuis
    in Rotterdam', *De Volkskrant,* 14 juli 2023,
    <https://www.volkskrant.nl/cultuur-media/nederlands-fotomuseum-krijgt-gift-van-38-miljoen-en-koopt-pakhuis-in-rotterdam~b4843113/>

[^02inleiding_15]: Joep Dohmen, 'In het spoor van de weldoener met 800 miljoen',
    *NRC,* 16 juli 2023,
    <https://www.nrc.nl/nieuws/2023/07/16/goed-geld-uit-het-belastingparadijs-a4169807>.

[^02inleiding_16]: Maurice Geluk, 'Hoe de steenrijke familie Van der Vorm macht en
    invloed koopt in Rotterdam', *Vers Beton,* 18 november 2020,
    <https://www.versbeton.nl/2020/11/hoe-de-steenrijke-familie-van-der-vorm-macht-en-invloed-koopt-in-rotterdam/>.

[^02inleiding_17]: Dohmen, 'In het spoor van de weldoener met 800 miljoen'.

[^02inleiding_18]: Dohmen, 'In het spoor van de weldoener met 800 miljoen'.

[^02inleiding_19]: Michael Persson en Robèrt Misset, 'Wie is de geheimzinnige
    familie die Rotterdam verrijkt -- met geld dat de staatskas wordt
    onthouden?', *De Volkskrant,* 3 juni 2023,
    <https://www.volkskrant.nl/kijkverder/v/2023/de-geheimzinnige-familie-die-rotterdam-verrijkt-met-geld-dat-de-staatskas-wordt-onthouden~v744981/>.

[^02inleiding_20]: Oorspronkelijk werd onder mecenaat verstaan het direct steunen
    van een kunstenaar door een beschermheer of -vrouw door hen
    bestaanszekerheid te bieden en tegelijk de vrije hand in het
    artistieke proces. Deze vorm van mecenaat komt in Nederland niet
    voor op structurele schaal. 'Mecenaat' en 'filantropie' worden in
    deze bundel gebruikt als beschrijving van giftpraktijken in geld en
    schenking van goederen (met name kunstwerken) voor culturele
    doeleinden. De termen 'filantropie' en 'mecenaat', een term die
    specifiek filantropie in de cultuur aanduidt, worden in deze bundel
    inwisselbaar gebruikt. De reikwijdte van filantropie/mecenaat
    verschilt enigszins per artikel. Soms worden bijvoorbeeld privémusea
    wel meegerekend, terwijl andere teksten dit fenomeen buiten
    beschouwing laten.

[^02inleiding_21]: Opvallend is dat de beter geïnformeerde artikelen over mecenaat
    vrijwel altijd gepubliceerd worden door NRC of De Volkskrant. Minder
    frequent dragen ook Follow the Money, De Groene Amsterdammer,
    Metropolis M en Vers Beton bij aan het publieke debat.

[^02inleiding_22]: Timo Demollin, 'De fuik van filantropie: Over de ontwrichtende
    posities van Ammodo, Droom en Daad en Hartwig Art Foundation',
    *Platform BK,* 23 maart 2021,
    <https://www.platformbk.nl/de-fuik-van-filantropie/>.

[^02inleiding_23]: Demollin, 'De fuik van filantropie'.

[^02inleiding_24]: Het gehele programma is terug te kijken via de website van
    Platform BK. Zie:
    <https://www.platformbk.nl/livestream-de-staat-van-mecenaat/>.

[^02inleiding_25]: Deze deskundigen waren: Helleke van den Braber, hoogleraar
    mecenaatsstudies aan de Universiteit van Utrecht; Olav Velthuis,
    hoogleraar sociologie aan de Universiteit van Amsterdam,
    gespecialiseerd in de kunstmarkt; Sofia Patat, die als fondswerver
    en zakelijk directeur voor grote en kleine kunstinstellingen werkte
    en hierover een enkele keer heeft gepubliceerd; mecenaatsdeskundige
    Renée Steenbergen; en Roel Griffioen, een onderzoeker en activist
    die meerdere artikelen heeft geschreven over het fenomeen
    'vastgoedmecenaat'.

[^02inleiding_26]: Dit waren: Liesbeth Bik, kunstenaar en voorzitter van de Akademie
    van Kunsten; Kristel Casander, directeur van Voordekunst; Nous Faes,
    socioloog, beleidsadviseur en opiniemaker in de beeldende kunst;
    Yvonne Franquinet van het AFK; Marjolein de Groen van Collectie
    DE.GROEN; Stephanie Schuitemaker, directeur van Outset; en Steven
    van Teeseling, directeur van Sonsbeek en State of Fashion.

[^02inleiding_27]: Jack Segbars, 'De grote verdwijntruc: Over verwarring en
    rekenschap in het complex van productie, een verslag van het
    symposium *De staat van mecenaat*,' *Platform BK,* 1 juli 2022,
    <https://www.platformbk.nl/de-grote-verdwijntruc/>.
