---
Pr-id: INC Theory on Demand #49
P-id: INC Theory on Demand
A-id: 49
Type: article
Book-type: anthology
Anthology item: article
Item-id: unique no.
Article-title: De bevrijding van het mecenaat
Article-status: accepted
Author: Liesbeth Bik, Helleke van den Braber, Timo Demollin, Nous Faes, Roel Griffioen, Anna van Leeuwen, Sofia Patat, Jack Segbars, Renée Steenbergen, Olav Velthuis
Author-email:   corresponding address
Author-bio:  about the author
Abstract:   short description of the article (100 words)
Keywords:   50 keywords for search and indexing
Rights: CC BY-NC 4.0
...


# Waar blijft die culture of giving? Over de spagaat van mecenaat, tien jaar na Zijlstra

Helleke van den Braber

Heeft u de kunsten met een donatie de coronacrisis doorgeholpen? Die
vraag\
legde het Prins Bernhard Cultuurfonds zomer 2020 aan de Nederlandse
bevolking voor.[^05_1] De uitkomst was ontnuchterend: slechts 10 procent
van de Nederlanders zei de kunsten extra te hebben gesteund, hoewel ruim
90 procent aangaf cultuurbezoeker te zijn. Driekwart vond cultuur
belangrijk voor de maatschappij, en 60 procent ook voor zichzelf.
Betekent de aarzeling om zelf te helpen dan dat kunst voor de
Nederlander een regeringszaak bij uitstek is? Nee, want maar 1 op de 5
vond dat de overheid de kunsten méér zou moeten steunen. Het onderzoek
maakt duidelijk dat kunstconsumenten als de nood aan de man is maar
beperkt bereid zijn zich ad hoc als kunstgever te manifesteren. En dat
*awareness of need*, meestal een krachtige motor achter filantropisch
geven, kennelijk een minder overtuigend argument is als het op geven aan
de kunsten aankomt.[^05_2] Besef van acute nood in de sector alleen trekt
cultuurliefhebbers niet over de streep.

## Spanningsveld

Wat valt er te zeggen over de spanning tussen kopen en geven of, vanuit
makers gezien, tussen ondernemerschap en mecenaat? Gaan ze wel goed
samen? Ik inventariseer de (driedubbele) weerstand die kunstenaars én
publiek te overwinnen hebben om tot een bloeiende *culture of giving* en
een vrijmoedige *culture of asking* te komen. En is het wel zo
verstandig om tegenover gevers de nadruk te leggen op acute financiële
nood? En zo nee: waarop dan wél? Ik put daarbij uit mijn eigen recente
onderzoek, maar maak ook graag gebruik van twee andere, welkome
bijdragen aan het (inter)nationale onderzoek naar mecenaat.[^05_3]

Economisch socioloog Olav Velthuis bespreekt in zijn oratie de manier
waarop in de kunstwereld marktruil verweven is met giftruil.[^05_4] Hij
behandelt de morele weerstand die de vermarkting van goederen met een
sterke symbolische lading -- zoals kunst -- bij kopers oproept en
suggereert dat giftrelaties die weerstand helpen verkleinen. Het recente
onderzoek Leve het geven bekijkt de zaak van de andere kant en stelt
niet de gevers, maar de makers centraal.[^05_5] Het rapport belicht de
huidige vraagcultuur in de kunstsector en bekijkt hoe makers een
optimale relatie met particuliere gevers willen opbouwen. Kunstenaars
blijken zich prettig te voelen bij steun die meer doet dan het ad hoc
lenigen van nood. De optimale gift is voor hen de duurzame gift, die
(ook) is bedoeld als morele steun, erkenning en aanmoediging.

## Culture of giving en culture of asking

Onderzoek naar mecenaat is juist nu van belang, want de coronacrisis
zette de vraag naar een goed functionerende geef- en vraagcultuur op
scherp. In het cultuurbeleid dook de combinatie van beide termen echter
tien jaar terug al op. In 2010 stelde staatssecretaris Halbe Zijlstra
dat een 'sterke cultuursector' alleen kan ontstaan als 'makers en
publiek elkaar vinden'.[^05_6] Daarvoor waren 'minder afhankelijkheid van
de overheid \[bij de makers\] en meer particulier initiatief \[bij het
publiek\]' nodig, en moest er 'bij particulieren \[...\] een culture of
giving, bij instellingen een culture of asking' gaan ontstaan. Zijlstra
wilde dat mensen die 'een hart hebben voor cultuur' veel actiever aan de
kunsten gingen geven. De cultuursector moest enerzijds ondernemender
worden en meer eigen inkomsten verwerven, en zich anderzijds openstellen
voor het mecenaat. Het was zaak 'support ook actief \[te gaan\] zoeken'.

Zijlstra noemde ondernemerschap en mecenaat dus in één adem. Daarmee
riep hij de kunstsector op om langs twee lijnen een betekenisvolle band
met het publiek op te bouwen. Ze lopen parallel, maar zijn niet
makkelijk te combineren. Makers moesten inventieve cultureel ondernemers
worden die in termen van markt en economisch resultaat konden denken, en
die geleerd hadden een (groter of ander) publiek ertoe te bewegen hun
werk af te nemen. Bij zo'n marktgerichte houding hoort calculerender
gedrag, en een geformaliseerde, rationele relatie met het publiek.[^05_7]
Marktdenken nodigt makers bovendien uit hun waarde te presenteren als
meet- en telbaar, bijvoorbeeld door een expliciet prijskaartje te hangen
aan wat ze doen, of door inzicht te geven in het aantal afnemers.

Maar tegelijkertijd riep Zijlstra de kunstsector op te leren denken in
termen van geefrelaties, en zich niet zozeer te gedragen als verkoper,
maar als vrager. Daarmee compliceerde hij de boel, want voor goed vragen
is een andere houding vereist dan voor goed verkopen. Om de
geefbereidheid van het publiek te vergroten en de hulpvraag legitiem te
stellen moeten kunstenaars en instellingen er, zoals Velthuis het
uitdrukt, op aansturen dat de bezoeker zelfs nadat hij al een ticket
heeft gekocht, toch nog een schuld voelt, een morele schuld, die hem
ertoe aanzet ook nog een gift toe te voegen.[^05_8] Dat klinkt
oncomfortabel, dat aansturen op een moreel schuldgevoel, en inderdaad is
die situatie voor geen van beide partijen gemakkelijk. Dat morele
schuldgevoel is ontstaan uit een krachtig achterliggend sentiment, legt
Velthuis uit: het ongemak dat gever én maker voelen bij de commerciële
vermarkting van zaken -- zoals theater, muziek en beeldende kunst -- die
voor hen vooral symbolisch van waarde zijn.[^05_9]

## Prijs en waarde

Wat zich hier afspeelt is de voor de kunsten kenmerkende botsing tussen
prijs en waarde, tussen het (meetbare) geld dat je als kunstenaar vraagt
en de (niet te meten) waarde die jouw werk en kunstenaarschap
ondertussen voor jou en voor je publiek heeft. Die spanning tussen wat
kunst ons kost en wat we voelen dat het waard is dateert niet van
vandaag of gisteren. Uit onderzoek dat ik recent met collega's
publiceerde blijkt dat kunstenaars al vanaf de middeleeuwen zoeken naar
manieren om met die oncomfortabele spanning om te gaan, en voor zichzelf
en voor hun publiek het hoge of juist lage prijskaartje te legitimeren
dat ze aan kunst hangen.[^05_10] Die legitimatiedruk dwingt makers in een
spagaat: het is belangrijk om tegenover hun publiek én tegenover elkaar
vooral niet armlastig en 'te koop' te lijken, zelfs al staat het water
hun -- zoals nu in de coronacrisis -- aan de lippen. Het kweken van
publieke awareness van hun nood heft de spanning tussen prijs en waarde
onvoldoende op. Wat wél helpt is als ze de waarde en legitimiteit van
hun kunstenaarschap niet zozeer presenteren in termen van geld, maar een
houding aannemen waarin ze hun waarde voorstellen als onmeetbaar -- en
(cruciale stap!) juist vanwege die onmeetbaarheid het ondersteunen
waard. Zo stelt de jonge fotograaf Sofie Knijff dat ze van haar gevers
niet zozeer geld, maar vooral erkenning verlangt: een donateur die niet
een project, maar juist ontwikkeling en experiment wil financieren, zou
voor haar de ultieme erkenning zijn.[^05_11]

Giften zijn belangrijk in de kunsten, want die helpen kunstenaars en hun
publiek om te gaan met de spanning tussen prijs en waarde, en de kloof
tussen 'wat iets kost' en 'wat iets waard is' te overbruggen.[^05_12] Dat
had Zijlstra in 2010 goed gezien. Maar wat hij in zijn oproep onbenoemd
liet, is dat geefrelaties beter slagen naarmate het de vrager beter lukt
ze minder te laten lijken op marktrelaties.[^05_13] Wie uit is op donaties
bouwt dus beter geen formele, maar juist informele banden met zijn
gevers op, en gaat een relatie aan die niet gericht is op
ad-hocresultaat, maar op duurzame uitwisseling en wederkerigheid.[^05_14]
Wat vragen om steun zo ongemakkelijk maakt is dat je enerzijds uit bent
op profijt, terwijl het anderzijds lonend is om juist alle schijn van
berekening te vermijden. Velthuis stelt terecht dat calculerend gedrag
in de giftsfeer ongebruikelijk en ongewenst is. Succesvolle giftrelaties
gedijen bij onbepaaldheid, bij de gratie van wat 'de ambiguïteit van de
gift' heet: het gegeven dat het verstandig is de waarde van giften niet
te expliciet te meten.[^05_15]

Voor geslaagd mecenaat is het nodig je weldoeners geen gedetailleerde
rekening te sturen, maar ze de ruimte te geven zelf te bepalen óf ze
geven, wanneer, hoeveel, in ruil voor wat, en in welke vorm.[^05_16] Dit
betekent meteen dat je als maker of instelling nooit zeker kunt zijn van
mecenaat. Het vergt tact, geduld en vertrouwen om niet alleen moreel
schuldgevoel maar ook 'gedeeld eigenaarschap' te kweken bij je publiek,
en te blijven investeren in wederkerige banden.[^05_17] Het betekent ook
dat ongericht en ad hoc vragen om geld aan 'de' Nederlander, zoals uit
de enquête van het Prins Bernhard Cultuurfonds bleek, niet de beste
aanpak is.

Top of Form

Bottom of Form

Top of Form

Bottom of Form

## Geen redder in nood, wel hoeder van groei

Gelukkig maakt het Leve het geven-onderzoek duidelijk dat kunstenaars
zich hier prima van bewust zijn. Het onderzoeksrapport laat jonge makers
aan het woord die zeggen niet zozeer naar steun van gevers te verlangen
om hun (calculeerbare) nood te lenigen, maar om hun kunstenaarschap via
ontwikkelingstijd of inspiratiepauzes van meer (onmeetbare) waarde te
voorzien.[^05_18] Ze geven hun potentiële weldoener niet de rol van redder
in nood, maar van hoeder van hun artistieke groei en vrijheid.[^05_19] In
ruil is er uitzicht op een (immateriële) tegengift. Bijvoorbeeld een
vorm van geprivilegieerde toegang: makers bieden hun weldoeners
exclusief inzicht in hun creatieve proces, gunnen ze een kijkje in hun
atelier, of laten hen backstage staan bij hun show.[^05_20] Zo krijgt
wederkerigheid vorm.

Ik heb het hierboven over ongemakkelijkheid gehad, over spagaat en over
botsing. Toch wil ik het, concluderend, positiever stellen en
constateren dat kunstenaars en instellingen die Zijlstra's opgewekte
oproep volgen om én op de markt én op de gift te focussen een mooie,
driedubbele taak hebben. Hun opgave is hun publiek te benaderen als
welkome afnemers van hun werk én als onmisbare hoeders van hun
kunstenaarschap. Dat betekent behendig wisselen 'tussen een strategische
of rationele \[...\] en een emotionele of relationele benadering', en
handig laveren tussen resultaten op de korte en op de lange
termijn.[^05_21] Het vergt bovendien soepel schakelen tussen twee
attitudes: die waarbij makers de legitimiteit van hun werk via een
prijskaartje uitdrukken, en die waarbij ze juist strategisch vermijden
hun waarde te presenteren in termen van geld. Een veeleisende,
drievoudige pirouette. Meer inzicht in de complexiteit van die move is
belangrijk. Voor de kunstsector, want beter snappen waarom vragen
ongemak oproept helpt weerstand overwinnen. Voor beleidsmakers, want dat
die geef- en vraagcultuur er tien jaar na Zijlstra nog niet (helemaal)
is heeft een reden. En voor wetenschappers, want geven aan de kunsten
verdient het van alle kanten te worden belicht.

*Deze tekst werd oorspronkelijk gepubliceerd door de Boekmanstichting
in* Boekman 126: Cultuurbestel als kader of keurslijf?*, voorjaar 2021,
pp. 28-31.*

[^05_1]: M. Jongsma en M. Buist, *Cultuur in Nederland* (Amsterdam: Prins
    Bernhard Cultuurfonds, 2020).

[^05_2]: R. Bekkers en P. Wiepking, 'A literature review of empirical
    studies of philanthropy: Eight mechanisms that drive charitable
    giving', *Nonprofit and Voluntary Sector Quarterly*, 2011, jrg. 40,
    nr. 5, pp. 924-973.

[^05_3]: H. van den Braber, *Van maker naar mecenas (en weer terug): over
    giftuitwisseling in de kunsten* (Utrecht: Universiteit Utrecht,
    2021).

[^05_4]: O. Velthuis, 'Geven om geld: waarom de marktsamenleving
    giftrelaties nodig heeft', *Sociologie*, 2019, jrg. 15, nr. 1, pp.
    69-85.

[^05_5]: L. Brouwer e.a., *Leve het geven: Een onderzoek naar particulier
    geven aan creatieve professionals* (Amsterdam: Platform Arbeidsmarkt
    Culturele en\
    Creatieve Toekomst, 2020)

[^05_6]: H. Zijlstra, 'Uitgangspunten cultuurbeleid', Tweede Kamer 32500
    vii, nr. 75, 2010, pp. 1-5.

[^05_7]: Velthuis, 'Geven om geld', 73. Van den Braber, *Van maker naar
    mecenas,* 10.

[^05_8]: Velthuis, 'Geven om geld', 80.

[^05_9]: Velthuis, 'Geven om geld', 78.

[^05_10]: H. van den Braber e.a.,'Echte schrijvers zijn niet te koop:
    Praktijk en\
    beeldvorming van het economisch profijt van de literaire auteur door
    de eeuwen heen', *Nederlandse Letterkunde*, 2020, jrg. 25, nr. 1,
    pp. 27-61.

[^05_11]: Brouwer, *Leve het geven,* 18.

[^05_12]: Velthuis, 'Geven om geld', 77.

[^05_13]: Velthuis, 'Geven om geld', 78.

[^05_14]: Van den Braber, *Van maker naar mecenas,* 13.

[^05_15]: Velthuis, 'Geven om geld', 81.

[^05_16]: Van den Braber, *Van maker naar mecenas,* 34. Van den Braber
    e.a.,'Echte schrijvers zijn niet te koop'.

[^05_17]: Van den Braber, *Van maker naar mecenas,* 22.

[^05_18]: Brouwer, *Leve het geven,* 23.

[^05_19]: Brouwer, *Leve het geven,* 18.

[^05_20]: Van den Braber, *Van maker naar mecenas,* 21.

[^05_21]: Velthuis, 'Geven om geld', 82.
