---
Pr-id: INC Theory on Demand #49
P-id: INC Theory on Demand
A-id: 49
Type: article
Book-type: anthology
Anthology item: article
Item-id: unique no.
Article-title: De bevrijding van het mecenaat
Article-status: accepted
Author: Liesbeth Bik, Helleke van den Braber, Timo Demollin, Nous Faes, Roel Griffioen, Anna van Leeuwen, Sofia Patat, Jack Segbars, Renée Steenbergen, Olav Velthuis
Author-email:   corresponding address
Author-bio:  about the author
Abstract:   short description of the article (100 words)
Keywords:   50 keywords for search and indexing
Rights: CC BY-NC 4.0
...


# Ik een ANBI, jij een ANBI, zij een ANBI 

### Nous Faes

In Nederland bleek een belastingwetgevingswijziging die was bedoeld om
ontwijking en misbruik tegen te gaan averechts uit te pakken.[^11_1] Het
IBO-rapport 'Licht uit, spot aan': de vermogensverdeling (2022) richtte
de aandacht op een trend onder de meest vermogenden Nederlanders om zelf
zogenaamde 'algemeen nut bevorderende instellingen' (ANBI's) op te
richten rond een door henzelf bepaald goed doel.[^11_2] De belastingdienst
had het aantal ANBI's sindsdien van 33.000 naar 45.000 zien groeien en
uitgezocht dat 94% van de miljonairs met een vermogen van meer dan 25
miljoen die regelmatig donaties deden, daarvoor hun eigen ANBI als
begunstigde gebruikte. Deze non-profit instellingen, merendeels
stichtingen, worden door de oprichters bedeeld met ruime, meestal
periodieke giften in geld, aandelen of natura, zoals schilderijen en
andere kostbare kunstvoorwerpen. Hoewel het bloot eigendom verschuift,
blijft het vruchtgebruik, zoals dividenduitkeringen, maar ook die
Rembrandt of Rubens boven de haard, veelal bij de schenker. Giften aan
ANBI's zijn aftrekbaar van de inkomsten- en vermogensbelasting, omdat we
in Nederland de afspraak hebben gemaakt dat een goed doel het algemeen
maatschappelijk belang dient. Sommige miljonairs, schreven de
ambtenaren, weten op die manier hun inkomen naar nul euro terug te
schroeven -- en daarover leken ze best verbaasd.

Ironisch genoeg kantelde door deze informatie de perceptie op
filantropie met 180 graden: van de beoogde maatschappelijke verdienste
(doelstelling) en het zo bewierookte altruïsme (motief) naar wat
feitelijk opportunistisch handelen (eigenbelang) bleek te zijn. Want
filantropie die naar eigen inzicht, volgens eigen opgestelde regels, en
met oog op eigen voordeel vorm krijgt, is geen acceptabel wisselgeld
voor het niet-meebetalen aan collectieve afdrachten die vanuit gedeelde
verantwoordelijkheid worden gedaan. Sterker, het is ondermijnend. Waarom
zou de samenleving, via een misgelopen belastingafdracht van jaarlijks
miljarden euro's, meebetalen aan wat een trits vermogenden toevallig de
moeite waard vindt?[^11_3] Alsof hun esthetische voorkeur, hun ijdele
verwachting om de canon (sleets als hij al is) te kunnen bepalen het
primaat heeft. Hen tegen sterk gestegen taxatieprijzen een schenking
vergoeden, ondanks het tergende slapende bestaan van de kunstobjecten in
vrijhandelszones. Waarom betalen deze meest vermogenden kortom niet
gewoon belasting, zodat op democratische wijze kan worden bepaald welke
collectieve goederen en voorzieningen worden aangeschaft voor 'het
algemeen nut' en zodat er tevens voldoende geld is om dat ook te
financieren?

## De ANBI voorkeursbehandeling 

De ANBI is op te vatten als een vinkje binnen de belastingwetgeving dat
relatief eenvoudig aan bepaalde juridische entiteiten (veelal
stichtingen) wordt verstrekt, mits voldaan wordt aan een aantal simpele
administratieve voorwaarden. Tot de 'algemeen nut bevorderende
instellingen' behoren automatisch publiekrechtelijke lichamen (de Staat,
provincies, gemeenten, et cetera) en verder Nederlandse en buitenlandse
niet winstgeoriënteerde instellingen die zich richten op een limitatieve
rits van 'goede doelen'.[^11_4] De ANBI instelling die erfenissen en
schenkingen ontvangt hoeft daar geen belasting over af te dragen;
datzelfde geldt voor uitkeringen in het algemeen belang die zij zelf
doet. Andersom heeft wie als particulier of vanuit een vennootschap aan
een ANBI schenkt, jarenlang giften ongelimiteerd kunnen aftrekken van
respectievelijk de inkomsten- en vennootschapsbelasting.[^11_5] Hoewel het
rapport over misbruik door vermogenden de Tweede Kamer zodanig schokte
dat de belastingaftrek per 1 januari 2023 beperkt werd tot 250.000 euro,
leidde een lobby van brancheorganisaties nog geen zes maanden later tot
het aanbod van de staatssecretaris om grotere giften vanuit de bedrijven
van donateurs weer onbeperkt mogelijk te maken. Een en ander zou zijn
beslag moeten krijgen in de belastingvoorstellen van het kabinet voor
2024, die vervolgens door de Tweede Kamer worden behandeld.

## 'Niemand weet wat een ANBI is'

Het centrale criterium voor toewijzing van het etiket 'ANBI' -- voor 90%
in doelstelling en activiteiten gericht zijn op het algemeen belang --
zorgt van meet af aan voor problemen. Want wat is precies 'algemeen
belang' en wat niet? Tijdens het rondetafelgesprek met experts dat de
vaste commissie voor Financiën in 2009 voerde over de wijzigingen in de
belastingwetgeving, vormt het een bron van irritatie, want waarom kan
bijvoorbeeld de koorvereniging wél een ANBI status krijgen, maar de
sportvereniging in hetzelfde dorp niet? Een hoogleraar belastingrecht
merkt dan op: *'Het begrip ANBI is volstrekt onduidelijk. Eigenlijk weet
niemand wat een ANBI is. We weten alleen dat ANBI's een algemeen belang
moeten behartigen en dat dit geen particulier belang mag zijn. Voor het
overige is de afbakening volstrekt onduidelijk. Daar komt het
maatschappelijk en sociaal belang nog bij. Dat is al even
onduidelijk'.*[^11_6]

Signalen dat er wat mis is met de ANBI-status komen na enige tijd weer
bovendrijven, maar het duurt wel bijna dertien jaar, tot 2021. Dan stelt
de staatssecretaris een commissie in die 'het algemeen nut' scherper
moet krijgen, graag 'binnen de mogelijkheden van de belastingdienst'.
Daarmee doelt de staatssecretaris op de vijf fte die zich met de 45.000
ANBI instellingen bezighouden. Dat de commissie, met als voorzitter
hoogleraar Filantropie René Bekkers, de vraag herinterpreteert tot het
adviseren over verbeterde regels en toezicht op naleving, opdat de ANBI
'geen gedrag vertoont dat ingaat tegen algemeen gangbare waarden en
normen' maakt duidelijk dat er inmiddels wel wat aan schort.[^11_7] Even
opvallend, is dat in het rijtje van maatschappij en democratie
ondermijnende problemen die rond de ANBI spelen, het misbruik en de
belastingontwijking door meest vermogenden (toch geen sinecure) niet
wordt genoemd.[^11_8]

Het 'algemeen belang' scherpt de commissie in zoverre aan, dat een ANBI
daadwerkelijk iets moet *uitvoeren*: zij mag dus niet op haar kapitaal
liggen slapen. De algemeen nut-vereiste impliceert ook dat 'zowel de
doelstelling van de instelling als haar feitelijke werkzaamheden niet
gericht mogen zijn op wat in wezen het eigen belang is van haar leden
en/of bestuurders'. Het is een open deur, maar precies hetgeen je je
afvraagt als belastingontwijking in het geding is.

Uiteindelijk zou het team dat op naleving van de regels toeziet,
uitgebreid worden, tot veertig fte. Dat kan 45.000 instellingen
natuurlijk nooit afdoende volgen; toezien op de publicatieplicht van
financiële gegevens en bestuurderssamenstelling is al heel wat.
Doorlichten van instellingen gebeurt dus enkel steekproefsgewijs, of na
signalen van onrechtmatigheden.

## De waardebepaling

Een andere benadering leest als volgt: een doorwrochte analyse zou
historische en context-gerelateerde onrechtmatigheden betrekken. Te
eenvoudig wordt een schenking op de lat bijgeschreven. Maar het
'algemeen nut' van een voorgestelde schenking kan pas waarde in de
weegschaal leggen, als er antwoord is of de wet *terecht* alle
juridische ruimte en een financiële vrijbrief aan het privébezit dat
ooit werd verworven geeft, óf dat aan het bezit een kostprijs jegens
'mensen en de planeet' kleeft die nooit naar behoren is voldaan. In dat
geval gaat namelijk een deel van de eigendomsclaim verloren. *Wat niet
(helemaal) van jou is, kan je immers niet schenken.* In het geval van
een culturele schenking zou bovendien de context tellen. Maar al te
helder is de herinnering aan de *Vaandeldrager* die het Rijksmuseum per
se voor 175 miljoen euro wilde kopen, omdat hij 'onvervangbaar' en
'onmisbaar' zou zijn, hoewel de kunstgemeenschap zojuist onderuit was
geschopt: een onvergetelijke faux pas. *Van algemene waarde kan* g*een
schenking of bijdrage zijn, waar de bredere (kunst)gemeenschap niet mee
gediend is, kunst is immers een dialoog, geen dictaat.*

Op deze manier zou de vraag gesteld worden of het algemeen belang
optimaal gediend is met 'de deal' die een categorie meest vermogenden,
bij wie het ontiegelijk uit de rails is gelopen, eenzijdig met de
samenleving heeft willen sluiten, een als vanzelfsprekend beschouwde
deal waar 'de gulle gever' in het ANBI register het afgelopen decennium
zoveel bij gebaat was. We zouden ons als (kunst)gemeenschap namelijk ook
iets beters kunnen voorstellen, de maatschappelijke kosten van de deal
in ogenschouw nemend. Ik stel me er een publiek colloquium bij voor, een
ervaring zoals eerder binnen Former West is gecreëerd. Daar zou ruim
gelegenheid zijn om de concrete gevallen te bespreken en te wegen
alvorens een houding en koers te bepalen. Want 'algemeen nut', dat hoort
thuis in de *commons*, is per definitie communaal, en hoort niet thuis
in handen van een select gezelschap eenlingen.

*Deze tekst werd oorspronkelijk gepubliceerd in* Metropolis M *(2023)*
*5, pp. 100-101.*

[^11_1]: Milan van Denderen en Misha van Denderen, 'Inkomsten uit
    erfbelasting gedaald na mislukte poging om ontwijking te beperken',
    20.4.2023, website ESB.

[^11_2]: 'IBO Vermogensverdeling: Licht uit, spot aan: de
    vermogensverdeling', 8.7.2022, rapport op website Rijksoverheid.

[^11_3]: De culturele ANBI kent vergeleken met de gewone ANBI een verruimde
    giftenaftrek van 125% (particulieren) en 150% (bedrijven). Eind
    januari 2022 waren er 7.756 ANBI's met een culturele status, 17% van
    het totaal.

[^11_4]: Over de periode 2009-2018 was de giftenaftrek in de
    inkomstenbelasting en de vennootschapsbelasting, en de vrijstelling
    van schenk- en erfbelasting en de energiebelasting in totaal €5,8
    miljard.

[^11_5]: 'Goede doelen', website Belastingdienst.

[^11_6]: Wijziging van de Successiewet 1956 en enige andere belastingwetten
    (vereenvoudiging bedrijfsopvolgingsregeling en herziening
    tariefstructuur in de Successiewet 1956, alsmede introductie van een
    regeling voor afgezonderd particulier vermogen in de Wet
    inkomstenbelasting 2001 en de Successiewet 1956), website Tweede
    Kamer der Staten-Generaal.

[^11_7]: 'Toezicht op Algemeen Nut', 30.5.2022, rapport op website
    Rijksoverheid.

[^11_8]: De politiek maakt zich zorgen om organisaties die op kosten van de
    belastingbetaler op andere wijze ondermijnend bezig zijn: een
    ontluisterend rijtje dat rijkt van terrorisme financiering,
    intimidatie en haatzaaiing, tot conversie therapie voor
    homoseksuelen.
