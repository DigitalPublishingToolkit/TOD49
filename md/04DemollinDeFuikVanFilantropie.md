---
Pr-id: INC Theory on Demand #49
P-id: INC Theory on Demand
A-id: 49
Type: article
Book-type: anthology
Anthology item: article
Item-id: unique no.
Article-title: De bevrijding van het mecenaat
Article-status: accepted
Author: Liesbeth Bik, Helleke van den Braber, Timo Demollin, Nous Faes, Roel Griffioen, Anna van Leeuwen, Sofia Patat, Jack Segbars, Renée Steenbergen, Olav Velthuis
Author-email:   corresponding address
Author-bio:  about the author
Abstract:   short description of the article (100 words)
Keywords:   50 keywords for search and indexing
Rights: CC BY-NC 4.0
...


# De fuik van filantropie: Over de ontwrichtende posities van Ammodo, Droom en Daad en Hartwig Art Foundation

### Timo Demollin

Kunstmusea, presentatie-instellingen en postacademische instellingen
worden steeds vaker gesteund door particuliere fondsen. Dat klinkt
gunstig -- hoe meer geld naar kunst, hoe beter -- maar getuigt van
insluipende systeemrot.

Na drie decennia aan verzelfstandigingsprocessen en privatisering,
knevelende economisering en cultuurbezuinigingen zijn de inkomsten van
kunstinstellingen uit publieke bronnen te beperkt geraakt om hun
activiteiten en uitgebreide takenpakketten naar behoren te kunnen
financieren.[^04_1] Tegelijkertijd zijn cofinanciering en het aantrekken
van particulier geld steeds vaker een vereiste om überhaupt nog voor
subsidies in aanmerking te kunnen komen.[^04_2] Nieuwe filantropische
organisaties schieten de Nederlandse kunstsector te hulp: Stichting
Ammodo en Stichting Droom en Daad, die vooral bijdragen aan grote
instellingen, en recentelijk Stichting Hartwig Art Foundation, dat juist
individuele kunstenaars beoogt te ondersteunen.

Mecenaat en een *culture of giving* worden naar Amerikaans model fiscaal
gestimuleerd om particuliere betrokkenheid in de Nederlandse kunstsector
aan te wakkeren op verschillende niveaus, van nalatenschappen en grote
giften van kapitaalkrachtigen tot kleinere schenkingen, via
verzamelaars- en vriendencirkels of ledenorganisaties zoals Vereniging
Rembrandt.[^04_3] De nieuwe filantropische organisaties onderscheiden zich
echter door steeds vaker een vaste partner te worden van
kunstinstellingen. Verhoudingsgewijs gaat er echter nog niet zo heel
veel particulier geld om in de Nederlandse kunstsector en worden
instellingen nog hoofdzakelijk gesubsidieerd met (een krimpend aandeel)
overheidsgeld.[^04_4] Met een terugtredende overheid lijkt de steun van
deze particuliere fondsen dus van onmisbare waarde voor het vlottrekken
van de kunstsector. Maar de manier waarop particulier geld zich
verstrengelt met publieke instituties corrumpeert de democratische
missie die de kunstsector pretendeert te verdedigen.

De relatieve schaarste van particulier geld in de Nederlandse
kunstsector botst met de moeilijk uitvoerbare overheidsopdracht om
steeds meer particuliere financieringsmiddelen te zoeken. Hierdoor
lijken instellingen en kunstenaars het zich zelden te kunnen veroorloven
voorwaarden te stellen aan particuliere sponsoring. Met als resultaat
dat enerzijds particulieren een onverantwoord grote machtspositie
verwerven, en anderzijds dat zowel publieke instellingen als kunstenaars
zich genoodzaakt zien een oogje dicht te knijpen bij discutabele
geldbronnen, ongewenste belangenverstrengeling en particuliere
verlangens naar culturele, economische of politieke invloed.[^04_5] Dat
treedt niet alleen snel in conflict met de aanbevelingen over
onafhankelijk bestuur en integer handelen zoals verankerd in de
Governance Code Cultuur, maar maakt ook de progressieve agenda van
zoveel kunstinstellingen hol en ongeloofwaardig.[^04_6] Wat zijn de
gevolgen van dit dilemma, en waar moet de verantwoordelijkheid ervoor
worden gelegd?

## Toxic philanthropy

Als de ethische basis van sponsorgelden ter discussie wordt gesteld
kunnen kunstinstellingen zich gedwongen zien tot het verbreken van
financiële banden, zoals recente voorbeelden uit de internationale
kunstwereld illustreren. Collectief activisme heeft jarenlang druk
uitgeoefend op musea die geld krijgen van de vermogende Amerikaanse
Sackler familie, die samen met hun farmaceutische bedrijf Purdue Pharma
verantwoordelijk wordt gehouden voor de opioïdencrisis in de Verenigde
Staten. Kunstenaar Nan Goldin en de door haar opgerichte actiegroep
P.A.I.N. (Prescription Addiction Intervention Now) organiseerden sinds
2017 protestacties in onder andere het Louvre en Guggenheim Museum, die
daarna hun sponsordeals met de Sacklers stopzetten. De sponsoring door
verwoestende industrieën wordt ook in Nederland bestreden:
kunstenaarscollectief Fossil Free Culture NL voert actie tegen de
*fossil funding* van culturele instellingen door oliebedrijven. Het Van
Gogh Museum, Mauritshuis en het Concertgebouw beëindigden hun
samenwerkingen met Shell, al ontkennen de instellingen ethische motieven
en wijzen ze op meer pragmatische overwegingen.[^04_7]

De geldheerschappij in de Amerikaanse kunstsector is in kaart gebracht
door Andrea Fraser in het omvangrijke boek *2016 in Museums, Money and
Politics* (2018). De kunstenaar maakte een statistisch overzicht van de
samenstellingen van bestuursraden van 128 musea, waarbij ook de
financiële banden van individuen met politieke partijen is
blootgelegd.[^04_8] De gegevens laten zien dat de private en publieke
sectoren in de VS grotendeels door dezelfde vermogende elite bestuurd
worden. Het is dan ook niet verwonderlijk dat individuele
kunstbestuurders evengoed mikpunt van kritiek zijn. Voormalig Goldman
Sachs bankier Yana Peel stapte in 2019 op als CEO van de Serpentine
Galleries nadat dagblad The Guardian over de belangen van haar
echtgenoot in de NSO Group publiceerde -- een cybertechnologiebedrijf
dat spyware voor overheden ontwikkelt, maar dat ook door repressieve
regimes wordt ingezet om journalisten en activisten te bespioneren.
Warren Kanders, eigenaar van traangasproducent Safariland, vertrok als
vicevoorzitter van het Whitney Museum of American Art na aanhoudende
protesten van onder meer kunstenaars die zich hadden teruggetrokken uit
de Whitney Biennial in 2019. Wanneer geldstromen in de kunstsector
echter op meer complexe en obscure wijzen verweven zijn met bijvoorbeeld
de financiële sector, grootindustrie, gezichtloze stichtingen en
overheidsbeleid, dan is het een stuk ingewikkelder om de ethische
grondslag van particulier geld te kunnen doorzien. Tegen deze
achtergrond moeten de ontwrichtende posities van Ammodo, Droom en Daad,
en Hartwig Art Foundation in de Nederlandse kunstsector worden
beschouwd.

## Ammodo

Stichting Ammodo (3 miljoen euro naar kunst in 2019) is opgericht in
2010 en steunt een lange lijst van gerenommeerde Nederlandse
instellingen in de beeldende kunst, podiumkunst en wetenschap. Er vloeit
geld naar onder meer het Stedelijk Museum, Van Abbemuseum, Museum
Boijmans Van Beuningen, Kunstinstituut Melly, IFFR, Rijksmuseum, EYE
filmmuseum, Manifesta, Sonsbeek20--24, Holland Festival, de Koninklijke
Nederlandse Akademie van Wetenschappen (KNAW), maar ook naar de
Rijksakademie, De Ateliers, P/////AKT, en prestigieuze presentaties van
in Nederland werkende kunstenaars. Het geld van Ammodo vindt zijn
oorsprong in de Rotterdamse haven. De kas van het fonds wordt gevormd
uit donaties van Stichting Inphykem, de sinds 2013 gevoerde naam van de
voormalige Stichting Optas. Deze stichting had de aandelen van de
pensioenverzekeraar Optas NV in bezit, dat de pensioenen van
havenwerkers beheerde. Het pensioenfonds werd in 2007 verkocht aan
Aegon, waarbij Stichting Optas een winst van 1,55 miljard euro opstreek.

Het is dubieus dat de verkoop van Optas NV voltrok buiten medeweten van
de betrokken werkgevers en werknemers.[^04_9] Volgens afspraak zou de
onafhankelijke stichting dat geld moeten gebruiken voor de verbetering
van de pensioenaanspraken.[^04_10] Maar door statutenwijzigingen stelden de
bestuurders van Stichting Optas zichzelf in staat om zonder inmenging
een andere bestemming te kiezen voor de meeropbrengsten van de
pensioenbeleggingen -- geld dat eigenlijk de havenwerkers toekwam. Dit
leidde tot een conflict met de havenbedrijven en vakbonden, die
procedeerden tot aan de Hoge Raad, en waarover uitvoerig Kamervragen
zijn gesteld.[^04_11] In 2010 vond een schikking plaats tussen Optas en de
belangenbehartigers van de havenwerkers: 500 miljoen euro werd gebruikt
ter verbetering van de pensioenen.[^04_12] Daarmee wordt de zaak
tegenwoordig als opgelost beschouwd en is Inphykem juridisch gezien de
rechtmatige eigenaar van het resterende kapitaal. Dit vermogen van 1
miljard euro vormt de basis van waaruit Ammodo jaarlijks miljoenen
besteed.

De herkomst van Ammodo's geld is slechts enkele keren in opspraak
gekomen. In 2014 verzetten zes wetenschappers en KNAW-leden zich tegen
de uitreiking van de Ammodo KNAW Award (2,4 miljoen euro voor
wetenschappelijk onderzoek) die zij 'moreel niet bevredigend' noemden,
en riepen in een brief op tot een boycot.[^04_13] De KNAW betreurde de
kritiek en hield de samenwerking met Ammodo aan. Twee jaar later,
tijdens een debat over de sluiting van SMBA (de voormalige projectruimte
van het Stedelijk Museum), klonk er ook vanuit het aanwezige
kunstpubliek even protest tegen Ammodo, dat als partner betrokken was
bij het verkenningstraject naar het opzetten van een nieuwe
projectruimte.[^04_14] Een breder gedragen moreel bezwaar tegen de
sponsoring door Ammodo blijft vooralsnog uit. De vele instellingen die
Ammodo steunt kunnen het geld immers goed gebruiken. Maar hoe is het
verzuimen van een eerlijke reflectie op de herkomst van dit geld te
rijmen met de huidige inspanningen van zoveel door Ammodo gesponsorde
kunstinstellingen om hun organisaties te 'dekoloniseren', om
onderdrukkende machtsstructuren te herkennen en te ontmantelen?

Het is deze complexiteit die instellingen eerder schuwen dan durven aan
te kaarten. Bijzonder kwalijk hierbij is de positie van postacademische
instellingen, die een verantwoordelijkheid dragen ten opzichte van de
deelnemende kunstenaars die zij ondersteunen. Wanneer deze instellingen
zich inlaten met omstreden geld zetten zij hun kunstenaars buitenspel:
zij worden medeplichtig gemaakt, en de eventuele kritische posities van
hun praktijken worden bij voorbaat gesmoord. Het heeft daarom iets
wrangs dat de Rijksakademie een nieuwe werkplaats voor *social practice*
introduceert, terwijl Ammodo als hoofdpartner bovenaan de lijst van
begunstigers staat. Om wiens sociale waarden gaat het hier precies?
Recent kondigde ook De Ateliers een vier jaar durende samenwerking met
Ammodo aan, waarbij het hun deelnemende kunstenaars ondersteunt in hun
productiebudgetten. Jonge kunstenaars, die in grote mate afhankelijk
zijn van hun relatie met de instelling, zullen het zich niet kunnen
permitteren om hun begunstiger te becommentariëren. De gesponsorde
kunstwerken worden zo een nog directere afspiegeling van scheve
machtsverhoudingen in de kunstsector.

## Hartwig Art Foundation

Een andere bekende filantroop in de Nederlandse kunstwereld is
miljardair Rob Defares. Zijn affiniteit met hedendaagse kunst blijkt uit
zijn grote giften en persoonlijke betrokkenheid bij verschillende
instellingen. Defares is medeoprichter en algemeen directeur van
beurstechnologiebedrijf en vermogensbeheerder International Marketmakers
Combination (IMC), dat gespecialiseerd is in flitshandel, ook wel bekend
als *high-frequency trading*. In 2009 werd IMC een van de vier
Hoofdfounders van het vernieuwde Stedelijk Museum, waar de erezaal naar
IMC werd vernoemd, en in 2010 trad Defares persoonlijk toe tot de raad
van toezicht van het museum (tot het aflopen van zijn tweede termijn
eind 2017). Hij is lid van de Board of Trustees van het MCA Chicago en
bekleedde bestuursfuncties en toezichthouderposities bij Manifesta,
Trustfonds Rijksakademie en Amsterdam Art. Hiernaast verricht Defares
verdere filantropische activiteiten via de Stichting Hartwig Medical
Foundation en de Stichting Hartwig Foundation, dat ook begunstiger is
van het Stedelijk Museum Fonds. In 2020 werd daar de Stichting Hartwig
Art Foundation aan toegevoegd, waaraan Defares 10 miljoen euro doneerde.
Met enig tamtam werd aangekondigd dat dit nieuwe kunstfonds, onder de
naam *Hartwig Art Production \| Collection Fund*, bestuurd wordt door
voormalig Stedelijk-directeur Beatrix Ruf. Zij nodigde postacademische
instellingen uit om een longlist van alumni samen te stellen, waaruit
een door het fonds aangesteld curatorenteam jaarlijks een groep
kunstenaars zal selecteren om te ondersteunen. Daarnaast staan
Kunstinstituut Melly, de Vleeshal, Casco Art Institute, Stroom Den Haag
en de Oude Kerk garant voor een presentatie van de resultaten in de
tweede helft van dit jaar. De Hartwig Art Foundation is voornemens de
kunstwerken daarna aan de Rijkscollectie te schenken.

Het geld dat de Hartwig Art Foundation in jonge kunstenaars investeert
is dus indirect afkomstig van flitshandel. Deze geavanceerde
beurstechnologie gebruikt wiskundige modellen, algoritmes en
infrastructuur met hoogwaardige dataverbindingen om geautomatiseerd en
razendsnel beursaandelen te kopen en verkopen aan de hand van andermans
transacties.[^04_15] Veel van de handelsstrategieën die hieruit
voortvloeien worden als controversieel beschouwd en zijn bekritiseerd
als ontwrichtend voor financiële markten. Door misbruik van een
asymmetrische toegang tot informatie en controle kan hierbij oneerlijke
concurrentie en marktmanipulatie plaatsvinden.[^04_16] Dat kan voor hogere
handelskosten zorgen voor institutionele beleggers zoals bijvoorbeeld
pensioenfondsen.[^04_17] Ook wordt flitshandel in relatie gebracht met
*flash crashes*, zoals die van 2010.[^04_18] Daarnaast wordt regelmatig het
verwijt gemaakt dat flitshandel geen waarde toevoegt aan markten,
doordat het slechts speculeert op kleine koerswijzigingen en
valutaverschillen. Flitshandelaren bezitten hun aandelen slechts zeer
korte tijd en hebben niet het doel daadwerkelijk te investeren in de
prestatie van bepaalde bedrijven en sectoren, maar vooral om marges te
halen op zoveel mogelijk kleine en willekeurige transacties -- met grote
winsten als enig doel. Flitshandel onttrekt dus economische waarde aan
de samenleving en privatiseert belegd kapitaal van publieke fondsen, zo
gaat het argument. De strengere critici stellen dat de extractieve
praktijken van zulke datatechnologie zo ver gaan dat ze processen van
primitieve accumulatie (roofkapitalisme) weerspiegelen, die plaatsvinden
wanneer kapitalisme nieuwe domeinen koloniseert.[^04_19]

Dat straalt niet goed af op het geld dat de kunstsector ten goede komt
via Defares, IMC en de Hartwig Art Foundation. De vergaande mate van
abstractie in financiële markten maakt het echter moeilijk voor de
kunstsector om een expliciet moreel oordeel over hun filantropische
activiteiten te vellen. Ook de intensieve samenwerking met kunstruimtes
en postacademische instellingen is discutabel. Wanneer deze meewerken
aan het programma van de Hartwig Art Foundation bieden zij niet alleen
een (met voornamelijk overheidsgeld opgebouwd)[^04_20] platform aan de
geselecteerde kunstenaars en hun begunstiger, hun imago als
gerespecteerde instituten voorziet Hartwig Art Foundation ook van
waardevol cultureel kapitaal. De verhoudingen tussen publieke
infrastructuur en privaat initiatief blijven daarom scheef, ook wanneer
de verworven kunstwerken worden geschonken aan de Rijkscollectie. Dat
gezegd hebbende is het steunen van jonge kunstenaars broodnodig en
lovenswaardig, maar Rob Defares en Beatrix Ruf zouden hiervoor evengoed
een eigen kunstinstelling kunnen beginnen, waar ze vrij spel hebben. Dat
lijkt er overigens aan te komen: een blik op de KVK-inschrijving van de
Stichting Hartwig Art Foundation leert dat deze de functie 'Het
exploiteren en beheren van musea' vermeldt. Het zal moeten blijken of
bij zo'n initiatief alsnog een beroep zal worden gedaan op gemeente en
het Rijk, of dat Defares de kosten van bedrijfsvoering en huisvesting
voor eigen rekening neemt.

## Droom en Daad

Een derde filantroop met veel zichtbaarheid is Stichting Droom en Daad
(5,7 miljoen euro aan donaties in 2019), opgericht in 2016 door de
miljardairsfamilie Van der Vorm, 'investeert' in cultuur in Rotterdam.
Het familiefortuin stamt uit de steenkolenhandel aan het begin van de
twintigste eeuw en de zakelijke belangen in andere industriële
bedrijven, waaronder de Holland-Amerika Lijn. Na de verkoop van het
vracht- en cruisebedrijf in 1989 richtte enkele familieleden
beleggingsmaatschappij HAL Holding op, dat grote belangen verwierf in
maritieme bedrijven, zoals baggermaatschappij Boskalis en
tankterminaloperator Vopak. Inmiddels kent HAL Holding een brede
investeringsportefeuille met vastgoed en bedrijven als webshop Coolblue,
FD Mediagroep en bouwconcern Van Wijnen. Martijn van der Vorm, tot 2014
bestuursvoorzitter van HAL Holding, is voorzitter van Stichting Droom en
Daad. De filantroop steunt de Rotterdamse kunst met zowel meerjarige als
projectmatige donaties aan onder andere Museum Boijmans Van Beuningen,
Kunstinstituut Melly, Nederlands Fotomuseum, Kunsthal Rotterdam en IFFR.
Droom en Daad initieert ook eigen projecten: het paradepaard is de
verbouwing van de historische Fenixloods II op Katendrecht tot het in
2023 te openen FENIX Landverhuizersmuseum -- waarvoor Droom en
Daad-directeur Wim Pijbes een thematische kunstverzameling aanlegt.
Onlangs opende de stichting een tijdelijk Makersloket om ook projecten
van individuele Rotterdamse kunstenaars te financieren (verbijsterend
detail: kunstprojecten "met een overwegend politieke of religieuze
doelstelling" komen niet in aanmerking).[^04_21]

De familie Van der Vorm stond in 2017 op de derde plek in de
filantropische top 30, en geeft naast Droom en Daad ook via Stichting De
Verre Bergen geld aan sociaal-maatschappelijke initiatieven in
Rotterdam.[^04_22] De band met Rotterdamse kunstinstellingen worden via
meerdere stichtingen onderhouden. Zo heeft Stichting Willem van der
Vorm, bestuurd door leden van de familie, al lange tijd tientallen
schilderijen in bruikleen bij het Boijmans, waaronder oude
meesters.[^04_23] De Verre Bergen was tevens financierend partner in de
ontwikkeling van het nieuwe collectiegebouw, waar het een verdieping tot
haar beschikking krijgt.[^04_24] De relatie met het Boijmans is echter
onder druk komen te staan. In 2019 werd bekend dat Droom en Daad een
eerder aanbod van 40 miljoen euro voor de verbouwing van het museum
introk na een conflict met de museumdirectie.[^04_25] Als potentieel
geldverstrekker eiste Droom en Daad naast inzicht in de
verbouwingsplannen en begroting ook twee zetels in de raad van toezicht
van het museum. Mede doordat dit in strijd zou zijn met de Governance
Code Cultuur kon het museum niet akkoord gaan. Zonder de gewenste
invloed ging de externe financiering niet door. Recent bleek dat de deal
samenhing met nog een ander aanbod van opnieuw 40 miljoen euro voor de
oprichting van een aparte museumvestiging voor moderne en hedendaagse
kunst in Rotterdam-Zuid, die het Boijmans dus eveneens misliep.[^04_26] Dat
dit de gemeente frustreert is logisch, want het wil al langer een
cultureel icoon op Zuid ontwikkelen.[^04_27]

Het verlangen naar invloed rijkt verder. Enkele maanden geleden
publiceerde onderzoeksjournalist Maurice Geluk over de nauwe banden van
de familie Van der Vorm met het Rotterdamse stadsbestuur. De bereidheid
tot particuliere investering in de publieke cultuurvoorzieningen van
Rotterdam blijkt te worden beloond met een unieke overlegstructuur.
Maandelijks zitten Wim Pijbes en collega-directeur Roelof Prins van De
Verre Bergen exclusief aan tafel met hoge gemeenteambtenaren in een
speciaal daarvoor opgerichte stuurgroep voor filantropie.[^04_28] Hierdoor
kunnen de stichtingen rechtstreeks het College van burgemeester en
wethouders adviseren over hun eigen plannen. Dat vertaalt zich onder
andere in de onderhandse aankoop van grond en cultuurhistorisch vastgoed
in gemeentelijk bezit, waarover raadsleden zich met goed recht
beklaagden.[^04_29] Al benadrukken raadsleden dat het zonder meer
belangrijk is voor de stad dat er investeringen uit particulier
initiatief plaatsvinden, het is duidelijk dat de privileges die
filantropen daarbij worden verleend haaks staan op democratische
besluitvorming en controle.

## Verlies van publieke controle

Het heersende politieke bestel creëert zelf de economische voorwaarden
voor de groeiende machtspositie van filantropen. De geldheerschappij in
de Verenigde Staten of het Verenigd Koninkrijk mag dan op het eerste
gezicht afsteken tegen de Nederlandse situatie, maar schijn bedriegt:
Nederland onderscheidt zich internationaal door de fiscale vrijheden
voor instellingen en hun begunstigers.[^04_30] De *Index of Philanthropic
Freedom*, een rapport van de conservatieve Amerikaanse denktank Hudson
Institute, vat het als volgt samen: 'Particuliere organisaties in
Nederland zijn op haast unieke wijze vrij van overheidstoezicht en
-inmenging. Deze vrijheden worden verder aangevuld door een gunstig
belastingregime dat plafonds voor belastingaftrek hanteert van 10% voor
individuen en maar liefst 50% voor bedrijven, alsook vrijstellingen van
vennootschapsbelasting, energiebelastingen en schenkingsrechten.'[^04_31]
Een bekend instrument voor fiscale bevoordeling is de statustoekenning
als algemeen nut beogende instelling (ANBI), waar verenigingen en
stichtingen die zich inzetten voor het goede doel aanspraak op maken. De
ANBI-status verleent sinds 2008 belastingvoordelen aan zowel donateurs
(giften zijn aftrekbaar van hun belastbaar inkomen) als ontvangende
instellingen (schenkingen zijn belastingvrij). Ook wanneer personen hun
kunstverzameling schenken aan een ANBI mag dat privé of zakelijk
verrekend worden.

De overheid gaat ervan uit dat particulieren bijspringen waar het zelf
niet thuis geeft.[^04_32] Ter 'compensatie' van de cultuurbezuinigingen
werd in 2011 daarom de Geefwet geïntroduceerd, die een fiscaal
onderscheid maakt tussen culturele en niet-culturele ANBI's; de
*culturele* ANBI-status maakt giften extra aantrekkelijk. Het totaal aan
giftenaftrek en erf- en schenkvrijstellingen kost de overheid jaarlijks
ruim een half miljard euro, al zijn er geen cijfers over het aandeel dat
betrekking heeft op beeldende kunst.[^04_33] Deze misgelopen
belastinginkomsten komen feitelijk neer op indirecte subsidie voor de
filantropen. Socioloog Olav Velthuis wees de Nederlandse kunstwereld er
al op waarom het problematisch is dat particuliere partijen deze
machtspositie wordt verschaft: 'In het geval van indirecte subsidies
bepaalt niet het parlement of de gemeenteraad waar het belastinggeld
naartoe gaat (zoals bij directe subsidies het geval is), maar een kleine
groep overwegend rijke donateurs. Dat rijmt niet met de publieke
instellingen die musea geacht worden te zijn.'[^04_34] Onderaan de streep
betalen burgers dus mee aan filantropische activiteiten zonder daar
enige inspraak en controle over uit te kunnen oefenen.

Onderzoeksjournalisten publiceerden begin 2018 over de financiële
constructies die vermogende particulieren kunnen gebruiken om mecenaat
tot een businessmodel te maken.[^04_35] Zulke 'filantrokapitalisten'
gebruiken een mix van verschillende ANBI's, vermogensfondsen, bedrijven
en vastgoed om direct of indirect de activiteiten van zichzelf,
zakelijke relaties en familie fiscaal te bevoorrechten. Wanneer de
onafhankelijkheid van stichtingsbestuurders betwistbaar is, dan is het
moeilijk grenzen te trekken tussen liefdadigheid zonder wederdienst, het
verwerven van maatschappelijk aanzien door associatie met goede doelen,
en het realiseren van direct financieel voordeel. Daar komt nog bij dat
de beperkte bemensing bij de belastingdienst handhavingsproblemen
oplevert, wat de kans op misbruik van de ANBI-status als
beleggingsinstrument verder vergroot. Alhoewel de casus van het artikel
de financiële constructies van theatermagnaat Joop van den Ende betreft,
is het noemenswaardig dat zijn VandenEnde Foundation net als IMC een van
de 'Hoofdfounders' is van het Stedelijk Museum. Wat in dit verband
verder opvalt is dat dezelfde dag dat het artikel verscheen,
miljonairstijdschrift *Quote* op zijn website kopte: 'Waarom noemt De
Groene zijn suikeroom Rob Defares niet in Joop van den
Ende-onderzoek?'[^04_36] Wat blijkt: Stichting 1877, dat het journalistiek
onderzoek voor de publicatie ondersteunde, ontvangt zelf ook geld via de
Hartwig Foundation van Defares -- die zelf buiten schot is gelaten in
het betreffende artikel.[^04_37] Echt onafhankelijke posities lijken haast
onmogelijk.

## Herwinnen van zeggenschap

Doordat er in de kunstsector zowel publieke middelen als publieke
instituties gemoeid zijn met filantropische activiteit is dit nooit als
puur weldadigheid te zien. Particulier geld kent altijd een prijs:
prestige, macht, controle, invloed of *insider knowledge*.[^04_38] De
hardnekkige schijn van weldadigheid maakt kunstinstellingen en
kunstenaars onderdanig, terwijl de toegang tot kunst en cultuur niet zou
mogen afhangen van de wederkerigheid van een vermogende elite.[^04_39]
Bovendien moet filantropie worden beschouwd als een pervers symptoom van
de structurele en groeiende inkomensongelijkheid. Het is daarom naïef en
schadelijk om de toename van particulier geld in de kunstsector
onvoorwaardelijk te vieren. Kunstinstellingen mogen weliswaar
democratische, egalitaire en inclusieve idealen uitdragen, geëngageerde
kunstaankopen uitstallen en zich solidair verklaren met progressieve
sociale bewegingen, maar dat betekent nog niet dat zij zelf ook
democratisch georganiseerd zijn. Sterker nog, door het aannemen van
particulier geld wordt vaak datgene in stand gehouden wat
kunstinstellingen beweren te willen aanvechten. Deze dubbele moraal is
onhoudbaar: kunstinstellingen zijn hachelijk en hypocriet wanneer zij
slechts een zichzelf feliciterende culturele elite voortbrengt die
onverschillig is over de door filantropen benutte machtsconstructies.

Het probleem voor de kunstsector ligt echter niet in de eerste plaats
bij het ontvangen van privaat geld, maar bij het tekortschietende
overheidsbeleid en hun neoliberale agenda. Deze agenda prioriteert
vooral de private belangen van een economische elite, terwijl het
publieke voorzieningen onderwerpt aan marktmodellen. Andrea Fraser
herinnert ons eraan dat de verantwoordelijkheid voor het afdwingen van
een moreel kompas bij de kunstgemeenschap zelf ligt: beeldend
kunstenaars, curatoren en alle andere culturele werkers moeten
begunstigers, bestuurders en de politiek erop blijven wijzen dat het
ondersteunen van de kunst méér moet betekenen dan alleen het geven van
geld of het schenken van kunst -- het moet ook betekenen dat zij de
waarden en structuren verdedigen die instellingen in staat stellen om
kunst en cultuur onafhankelijk en met integriteit te produceren,
presenteren en beschouwen.[^04_40] Als particuliere fondsen daadwerkelijk
het beste voorhebben met de kunst, dan schept dat ook voor hen een
verantwoordelijkheid om politieke druk uit te oefenen voor het vrijmaken
van meer *publiek* geld voor de kunst.

Tegelijkertijd dwingt de indirecte subsidie voor filantropen ook burgers
om meer democratische inspraak op te eisen. Beeldend kunstenaars,
curatoren en culturele werkers doen er goed aan zich waar mogelijk te
verenigen, voorbij concurrentiedrift en zelfzuchtigheid, zodat de
kunstsector collectief paal en perk kan stellen aan de invloed die
filantropen kunnen uitoefenen op de kunst. Zo moeten publieke
instellingen (of geprivatiseerde instellingen met een gebouw of
kunstcollectie in publiek eigendom) een geloofwaardige scheiding blijven
hanteren tussen mecenaat en bestuur. Maar ook dienen toezichtraden een
betere afspiegeling te worden van de echte belanghebbenden van
kunstinstellingen: de samenleving en de kunstenaars. Bovenal zal de hele
kunstsector moeten eisen dat toegang tot kunst (net als andere vormen
van kennis) geen geschenk is, maar een recht.[^04_41] Diversiteits- en
inclusiviteitsbeleid is immers een wassen neus wanneer het alleen
hoogopgeleide en goedverdienende groepen bedient. Wanneer beeldend
kunstenaars, curatoren en culturele werkers collectief de kunstsector
een spiegel blijven voorhouden en ter verantwoording roepen --
instellingen, hun begunstigers en elkaar -- dan is er veel meer te
bereiken dan individuele praktijken ooit voor mogelijk zouden houden.

*Deze tekst werd oorspronkelijk gepubliceerd door Platform Beeldende
Kunst op 24 maart 2021.*

*Ammodo en Droom en Daad zijn voorafgaand aan het schrijven van dit
artikel door Platform BK benaderd met de vraag mee te werken aan het
onderzoek om hun visie voor de Nederlandse kunstsector te kunnen
articuleren. Beide fondsen hebben het verzoek afgeslagen. Met Hartwig
Art Foundation is in de onderzoeksfase geen contact geweest.*

*Addendum d.d. 25 oktober 2021: Na het publiceren van dit stuk ontving
Platform BK een email van Matthijs Pars, directeur van de APT
(Association of Property Traders), de branchevereniging van Nederlandse
handelshuizen voor eigen rekening en risico, ook wel bekend als
'flitshandelaren', met daarin een aantal verwijzingen naar mogelijke
onjuistheden in het artikel. De voornaamste kritiek was dat het stuk
flitshandelaren en met name IMC onterecht in een kwaad daglicht zou
zetten. Na een uitgebreide emailwisseling hebben de redactie en de
schrijver aan de hand van deze kritiek een aantal wijzigingen in de
tekst doorgevoerd aangaande technische terminologie. We konden ons niet
in elk kritiekpunt vinden en hebben APT dan ook van inhoudelijke repliek
voorzien aan de hand van de in het stuk reeds opgenomen
wetenschappelijke bronnen. Bovendien speelt de financiële sector
weliswaar een belangrijke rol in 'De fuik van filantropie', maar de
verschillende perspectieven op haar technische en ethische complexiteit
staan niet centraal in de betekenisgeving van het stuk. Het gaat hier
dan ook niet om een aanval op high-frequency trading, maar om een
kritische situering van de rol van geld in de hedendaagse kunst. De
maatschappelijke discussie over de rol van private investering en
filantropie in het publieke domein van de kunst (zodoende los van de
private markt -- o.a. kunstgaleries en kunstbeurzen) behoeft dan ook een
bredere maatschappelijke discussie. Omdat 'De fuik van filantropie' in
de kern geen journalistieke opinievorming is maar een artistieke
reflectie, was het in onze ogen niet dienstbaar om met de toevoeging van
deze reactie te verzanden in een uitgebreid technisch relaas. Toch geven
wij APT de ruimte een aantal punten te delen met de lezer, zodat die hun
perspectief ter harte kan nemen. Deze zijn verzameld in de bijlage
onderaan deze pagina.*

[^04_1]: Eind jaren negentig introduceerde staatssecretaris Rick van der
    Ploeg de term 'cultureel ondernemerschap' in de politiek, en hamerde
    hij in zijn sectorbeleid op de urgentie voor instellingen om meer
    inkomsten uit de markt te halen: meer kaartverkoop, omzet van
    museumwinkels en restaurants, zaalverhuur en particuliere giften. Al
    in de jaren negentig zijn veel publieke musea vrij geruisloos
    verzelfstandigd en werd hun bedrijfsvoering losgekoppeld van directe
    overheidsinmenging. Onder nieuw opgerichte stichtingen gingen musea
    hun gebouwen en collecties, die publiek eigendom bleven, uitbaten
    als activa in een particuliere onderneming, zonder de
    bureaucratische last van publieke besluitvorming. Voor een
    geschiedenis van de verzelfstandiging van de Nederlandse Rijksmusea,
    zie: Manus Brinkman, *De Verzelfstandiging* (Amsterdam: Reinwardt
    Academie, 2015),
    <https://www.reinwardt.ahk.nl/media/rwa/docs/Publicaties/De_Verzelfstandiging_-Manus_Brinkman.pdf>.

    De bezuinigingsmaatregelen van 2011 waren het bestuurlijke antwoord
    van het Kabinet-Rutte I en II op de kredietcrisis en eurocrisis,
    waarmee hun laatdunkendheid werd blootgelegd ten opzichte van
    publieke voorzieningen en hun werkers, die het over de hele linie
    moesten ontgelden. Bezuinigen is een ideologische keuze: de
    coronacrisis laat zien dat het ook tot de mogelijkheden behoort een
    economisch hulpplan te realiseren door de staatsschuld te laten
    oplopen, ondanks de daarop berustende taboes -- al is het
    waarschijnlijk dat ook na de coronacrisis opnieuw bezuinigen zullen
    volgen.

[^04_2]: In het kader van de overvraagde BIS 2021-2024 signaleert de Raad
    voor Cultuur dat het voor Amsterdamse instellingen steeds moeilijker
    is om voldoende financiering bij (particuliere) fondsen te vinden.
    Hoewel dit te lezen valt als een tekort aan particulier geld duidt
    het tegelijkertijd de moeilijk realiseerbare opdracht voor de
    werving daarvan. Voor BIS-instellingen wordt daarom sinds kort een
    uitzondering gemaakt: 'Voor de komende periode stelt de minister
    geen eigen-inkomsteneis meer aan BIS-instellingen, omdat deze eis
    een te grote administratieve lastendruk veroorzaakte en omdat de
    eigen inkomsten van culturele instellingen in het algemeen de
    afgelopen jaren sterk is gestegen.' Zie: Raad voor Cultuur,
    *Culturele basisinfrastructuur 2021--2024*, 2020, pp. 36 & 79.

[^04_3]: Het begrip *culture of giving* werd in 2002 geïntroduceerd door
    demissionair staatssecretaris Cees van Leeuwen. Zie: Dos Elshout,
    *De moderne museumwereld in Nederland: Sociale dynamiek in beleid,
    erfgoed, markt, wetenschap en media,* 2016, pp. 679-680,
    <https://hdl.handle.net/11245/1.532754>. In 2011, het jaar van de
    Nederlandse cultuurbezuinigingen, verdedigde ook MoMA-directeur
    Glenn D. Lowry dat in Europa een filantropische cultuur moet worden
    gestimuleerd die donateurs viert. Zie: Sanne Bloemink, 'Op zoek naar
    filantropen', *De Groene Amsterdammer*, jrg. 135, nr. 24, 15 juni
    2011, <https://www.groene.nl/artikel/op-zoek-naar-filantropen>.

    Vereniging Rembrandt ondersteunt met ledencontributies de Collectie
    Nederland door het cofinancieren van museale kunstaankopen en
    restauratieprojecten. Zie voor een reflectie op de externe
    financiering van museumaankopen bij Nederlandse musea: Julia
    Steenhuisen, 'De collectie als goed doel: Wie profiteert het meest
    van het verzamelen?', *Metropolis M*, nr. 6, 10 April 2019,
    <https://www.metropolism.com/nl/opinion/37888_de_collectie_als_goed_doel_wie_profiteert_het_meest_van_het_verzamelen>.

[^04_4]: Het is niet precies bekend hoeveel geld particuliere fondsen aan
    kunst geven. Het CBS becijfert over 2019 voor het totaal van 616
    musea (waarvan 118 kunstmusea; het merendeel betreft geschiedkundige
    musea) 26 miljoen euro aan directe sponsorinkomsten, ten opzichte
    van 525 miljoen aan overheidssubsidies en 250 miljoen aan
    publieksinkomsten. Het aandeel sponsorinkomsten lijkt relatief
    klein, maar de verdeling over verschillende soorten musea blijft
    buiten beeld. Zie: CBS StatLine, *Musea; bedrijfsopbrengsten en
    -kosten*, Centraal Bureau voor de Statistiek,
    <https://www.cbs.nl/nl-nl/cijfers/detail/83532NED>. Cijfers uit 2017
    van het Ministerie van OCW noemen een totaal aan sponsorbedragen van
    7,5 miljoen euro voor zesentwintig musea in de BIS en bijna 1,2
    miljoen euro voor negen instellingen voor beeldende kunst in de BIS.
    Hier blijft echter onbekend hoeveel sponsorgeld wordt ontvangen door
    instellingen buiten de BIS. Ook is het onduidelijk op welke andere
    manieren filantropen betrokken zijn bij instellingen. Zie: Rogier
    Brom en Bjorn Schrijen, 'Overzicht financieringsstromen in de
    culturele sector', *Boekmanstichting*, 2019,
    <https://www.boekman.nl/verdieping/overzicht-financieringsstromen-in-de-culturele-sector/>,
    pp. 17-18.

[^04_5]: Ook de Raad voor Cultuur signaleert dat de zoektocht naar nieuwe
    geldbronnen en verbreding van de financieringsmix instellingen in
    een spagaat kunnen brengen tussen cultureel-maatschappelijke en
    zakelijke belangen. Zie: *Financiering van cultuur*, Raad voor
    Cultuur, 28 februari 2019,
    https://www.raadvoorcultuur.nl/documenten/adviezen/2019/02/28/advies-financiering-van-cultuur,
    pp. 4-5.

[^04_6]: Zie: *Governance Code Cultuur 2019*, Cultuur+Ondernemen,
    <https://bij.cultuur-ondernemen.nl/governance-code-cultuur/principe/introductie>.

[^04_7]: Michiel Kruijt, 'Fossil Free Culture NL claimt dat steeds meer
    musea Shell laten vallen, maar de musea ontkennen', *de Volkskrant*,
    30 augustus 2018,
    <https://www.volkskrant.nl/cultuur-media/fossil-free-culture-nl-claimt-dat-steeds-meer-musea-shell-laten-vallen-maar-de-musea-ontkennen~b843270c/>;
    Jonathan Knott, 'Amsterdam's museum quarter free of fossil fuel
    sponsorship', *Museums Association*, 18 september 2020,
    <https://www.museumsassociation.org/museums-journal/news/2020/09/amsterdams-museum-quarter-free-of-fossil-fuel-sponsorship/>.

[^04_8]: Zie voor enkele commentaren van Andrea Fraser: Jillian Steinhauer,
    'Andrea Fraser aims to hold US museum boards to account', *The Art
    Newspaper*, nr. 303, zomer 2018,
    <https://www.theartnewspaper.com/news/andrea-fraser-aims-to-hold-us-museum-boards-to-account>.
    Zie voor enkele diagrammen: Rebecca Sykes, 'Andrea Fraser on museum
    funding and politics in the United States', *Burlington
    Contemporary*, 30 september 2018,
    <https://contemporary.burlington.org.uk/reviews/reviews/andrea-fraser-on-museum-funding-and-politics-in-the-united-states>.

[^04_9]: Onderzoeksjournalist Eric Smit van journalistiek platform *Follow
    the Money* schreef een dossier over de herkomst van Ammodo's geld en
    de verschillende stichtingen en personen die erbij betrokken zijn.
    Zie: Eric Smit, 'Onfrisse filantropen', *Follow the Money*, 5 mei
    2014, <https://www.ftm.nl/artikelen/onfrisse-filantropen>.

[^04_10]: Michèle de Waard, 'Fonds zit vol met geld, maar niet voor de
    gepensioneerden', 15 april 2008,
    <https://www.nrc.nl/nieuws/2008/04/15/fonds-zit-vol-met-geld-maar-niet-voor-de-gepensioneerden-11521846-a750698>.

[^04_11]: Tweede Kamer der Staten-Generaal, 'Hoofdlijnen voor een nieuwe
    Pensioenwet', Kamerstuk 28294, nr. 33, 10 maart 2008,
    <https://zoek.officielebekendmakingen.nl/kst-28294-33.html>.

[^04_12]: 'Hoger pensioen voor havenwerkers', *NOS*, 17 januari 2011,
    <https://nos.nl/artikel/212235-hoger-pensioen-voor-havenwerkers.html>.
    Zie ook: Stichting Belangenbehartiging PVH, 'Wat gebeurde er met de
    500 miljoen euro van Stichting Optas?', 18 januari 2016,
    <https://www.havenpensioen.nl/index.php/component/content/article/90-vaak-gestelde-vragen/over-vermogensbeheer-en-besteding/110-wat-gebeurde-er-met-de-500-miljoen-euro-van-stichting-optas?Itemid=437>.

[^04_13]: Gerard Reijn, 'Academici in actie tegen KNAW-prijs', *de
    Volkskrant*, 6 juni 2014,
    <https://www.volkskrant.nl/nieuws-achtergrond/academici-in-actie-tegen-knaw-prijs~bf7da09c/>.

[^04_14]: Eigen observatie van de auteur. Zie voor een verslag van het
    debat over SMBA: Sanneke Huisman, '"Er is geen consensus": Debat
    over sluiting SMBA (deel 1)', *Metropolis M*, 18 juni 2016,
    <http://www.metropolism.com/nl/reviews/24161_er_is_geen_consensus>.
    Voor een geluidsregistratie van het debat, zie: Ja Ja Ja Nee Nee
    Nee, 'Diversity, Criticism & the Closure of SMBA: Live at the SMBA',
    14 juni 2016,
    <https://jajajaneeneenee.com/shows/diversity-criticism-the-closure-of-smba/>.
    Bij navraag van *Follow the Money* over de positie van het Stedelijk
    ten opzichte van de herkomst van Ammodo's vermogen verklaarde het
    museum enkel dat het zich houdt aan de ethische code van de
    International Council of Museums (ICOM) en de gedragscode van het
    Instituut Fondsenwerving (nu: Nederland Filantropieland), zie: Eric
    Smit, '"Besmet" geld van cultuurfonds Ammodo: aannemen of niet?',
    *Follow the Money*, 8 mei 2014,
    <https://www.ftm.nl/artikelen/besmet-geld-van-cultuurfonds-ammodo-aannemen-niet>?.
    Zie ook: International Council of Museums, *ICOM Code of Ethics for
    Museums,*
    https://icom.museum/en/resources/standards-guidelines/code-of-ethics/;
    Nederland Filantropieland, *SBF-Code Goed Bestuur*.

[^04_15]: Zie voor verdere toelichting bijvoorbeeld: Neil Johnson, Guannan
    Zhao, Eric Hunsader, Hong Qi, Nicholas Johnson, Jing Meng en Brian
    Tivnan, 'Abrupt rise of new machine ecology beyond human response
    time', *Scientific Reports*, jrg. 3, nr. 1, 2013,
    <https://www.nature.com/articles/srep02627>. Zie ook de VPRO
    Tegenlicht documentaire *Quants: De alchemisten van Wall Street*
    (2010),
    <https://www.vpro.nl/programmas/tegenlicht/kijk/afleveringen/2009-2010/quants-de-alchemisten-van-wall-street.html>.

[^04_16]: Mathijs Rotteveel, 'Euronext geeft flitshandelaren onzichtbare
    voorsprong', *Het Financieele Dagblad*, 5 oktober 2020,
    <https://fd.nl/beurs/1358641/euronext-geeft-flitshandelaren-onzichtbare-voorsprong>.
    Zie ook: Christiaan Pelgrim, 'Beleggers boos om voorsprong van
    flitshandelaren', *NRC Handelsblad*, 5 oktober 2020,
    <https://www.nrc.nl/nieuws/2020/10/05/beleggers-boos-om-voorsprong-van-flitshandelaren-a4014785>.

[^04_17]: Joris Kooiman, 'Flitshandel: De snelste wint de jackpot, de
    belegger betaalt', *NRC Handelsblad*, 30 januari 2020,
    <https://www.nrc.nl/nieuws/2020/01/30/flitshandel-de-snelste-wint-de-jackpot-de-belegger-betaalt-a3988686>.
    Zie ook: Ria Roerink, 'Flitshandel: Deal with it', *Het Financieele
    Dagblad*, 3 februari 2020,
    <https://fd.nl/beurs/1333394/flitshandel-deal-with-it>.

[^04_18]: U.S. Securities and Exchange Commission & Commodity Futures
    Trading Commission, 'Findings Regarding the Market Events of May 6',
    30 September 2010,
    <https://www.sec.gov/news/studies/2010/marketevents-report.pdf>. Zie
    ook de VPRO Tegenlicht documentaire *Money & Speed: Inside the Black
    Box* (2011),
    <https://www.vpro.nl/programmas/tegenlicht/kijk/afleveringen/2010-2011/money-and-speed.html>.

[^04_19]: Zie bijvoorbeeld: Jim Thatcher, David O'Sullivan, Dillon
    Mahmoudi, 'Data colonialism through accumulation by dispossession:
    New metaphors for daily data', *Environment and Planning D*, jrg.
    34, nr. 6, 2016, <https://doi.org/10.1177/0263775816633195>.

[^04_20]: De Oude Kerk functioneerde tot 2016 grotendeels zonder
    overheidssteun.

[^04_21]: Arjen Ribbens, 'Stichting Droom en Daad start tijdelijke
    financieringsregeling voor Rotterdamse kunstenaars', *NRC,* 22 maart
    2021,
    <https://www.nrc.nl/nieuws/2021/03/22/stichting-droom-en-daad-start-tijdelijke-financieringsregeling-voor-rotterdamse-kunstenaars-a4036709>.
    Zie ook: Makersloket, Stichting Droom en Daad,
    <https://droomendaad.nl/nl/makersloket/>.

[^04_22]: Joep Dohmen, 'Dit zijn de gulste filantropen van Nederland', *NRC
    Handelsblad*, 4 mei 2017,
    <https://www.nrc.nl/nieuws/2017/05/04/het-doel-een-betere-wereld-a1557149>.

[^04_23]: Hilde Sennema, 'Filantropie in Rotterdam: Een traditie tussen
    argwaan en vertrouwen', *Vers Beton*, 18 november 2020,
    <https://www.versbeton.nl/2020/11/filantropie-in-rotterdam-een-traditie-tussen-argwaan-en-vertrouwen/>.

[^04_24]: Bernard Hulsman, 'In Rotterdam staat een zilveren bloempot vol
    kunst', *NRC Handelsblad*, 24 september 2020,
    <https://www.nrc.nl/nieuws/2020/09/24/zilveren-bloempot-vol-kunst-a4013470>.

[^04_25]: Toef Jaeger, 'Conflict tussen museum Boijmans en mecenas over
    bijdrage verbouwing', *NRC,* 16 mei 2019,
    <https://www.nrc.nl/nieuws/2019/05/16/conflict-tussen-museum-boijmans-en-mecenas-over-bijdrage-verbouwing-a3960497>.

[^04_26]: Eppo König, '"Boijmans Modern" in Rotterdam-Zuid blijft slechts
    een droom', *NRC,* 20 december 2020,
    <https://www.nrc.nl/nieuws/2020/12/20/boijmans-modern-in-rotterdam-zuid-blijft-slechts-een-droom-a4024633>.

[^04_27]: Wat hier verband mee lijkt te houden is dat vermogend
    kunstverzamelaar Joop van Caldenborgh zijn museum oorspronkelijk ook
    graag in Rotterdam had willen bouwen. Toen hij er met de gemeente
    niet uitkwam is dit in de vorm van Museum Voorlinden in Wassenaar
    terecht gekomen. Beluister ook: 'Podcast over
    onderzoeksjournalistiek: Hoe kwam onderzoek naar filantroop Van der
    Vorm tot stand?', *OPEN Rotterdam*, 4 december 2020,
    <https://soundcloud.com/openrotterdam/podcast-over-onderzoeksjournalistiek-hoe-kwam-onderzoek-naar-filantroop-van-der-vorm-tot-stand>.

[^04_28]: Maurice Geluk, 'Hoe de steenrijke familie Van der Vorm macht en
    invloed koopt in Rotterdam', *Vers Beton*, 18 november 2020,
    <https://versbeton.nl/2020/11/hoe-de-steenrijke-familie-van-der-vorm-macht-en-invloed-koopt-in-rotterdam/>.

[^04_29]: Monica Beek en Antti Liukku, 'D66-frontvrouw Chantal Zeegers:
    "Betalen is ook bepalen?"', *Algemeen Dagblad*, 22 september 2018,
    <https://www.ad.nl/rotterdam/d66-frontvrouw-chantal-zeegers-betalen-is-ook-bepalen~adf8bdf4/>.

[^04_30]: Joep Dohmen, '40 controleurs voor 43.000 stichtingen', *NRC
    Handelsblad*, 7 mei 2017,
    <https://www.nrc.nl/nieuws/2017/05/07/40controleurs-voor-43000-stichtingen-8720937-a1557551>.
    Zie ook: Megan O'Neil, 'Netherlands Tops List of Charity-Friendly
    Countries, Study Says', *The Chronicle of Philanthropy*, 16 juni
    2015,
    <https://www.philanthropy.com/article/netherlands-tops-list-of-charity-friendly-countries-study-says/>.

[^04_31]: Carol Adelman, Jesse N. Barnett en Kimberly Russell, 'Index of
    Philanthropic Freedom 2015', *Hudson Institute*, 15 juni 2015,
    <https://www.hudson.org/research/11363-index-of-philanthropic-freedom-2015>.

[^04_32]: Willem Trommel, 'Staat, filantropie en veerkracht: Over gulle
    gaven en gulzig bestuur', in: Peter de Goede, Erik Schrijvers en
    Marianne de Visser (red.), *Filantropie op de grens van overheid en
    markt* (Den Haag: Wetenschappelijke Raad voor het Regeringsbeleid,
    2018), p. 242. De WRR wijst erop dat er weinig bewijs is voor de
    hypothese dat toenemende overheidsuitgaven tot minder donaties aan
    goede doelen leidt en andersom: 'Er lijkt geen sprake van een
    "waterbed" tussen verzorgingsstaat en "participatiesamenleving",
    waarbij filantropie bezuinigingen van de overheid compenseert.' (p.
    26).

[^04_33]: Ministerie van Financiën, 'Evaluatie van de praktijk rondom
    ANBI's en SBBI's', januari 2017,
    <https://zoek.officielebekendmakingen.nl/blg-797800.pdf>.

[^04_34]: Olav Velthuis, 'Amerikaanse toestanden: De particuliere greep op
    het museum', *Metropolis M*, nr. 3, zomer 2008, pp. 70-73,
    <https://dare.uva.nl/search?identifier=8fe6251c-e44b-41bd-8d37-734065045670>.

[^04_35]: Zoran Bogdanović, Evert de Vos en Parcival Weijnen, 'De
    ondernemende mecenas: Hoe de superrijken hun liefdadigheid
    organiseren', *De Groene Amsterdammer*, jrg. 142, nr. 6, februari
    2018, <https://www.groene.nl/artikel/de-ondernemende-mecenas>.

[^04_36]: Tom Wouda en Henk Willem Smits, 'Waarom noemt De Groene zijn
    suikeroom Rob Defares niet in Joop van den Ende-onderzoek?',
    *Quote*, 7 februari 2018,
    <https://www.quotenet.nl/quote-500/a210606/waarom-noemt-de-groene-zijn-suikeroom-rob-defares-niet-in-joop-van-den-ende-onderzoek-210606/>.

[^04_37]: Het is de moeite waard hier te benoemen dat Platform BK,
    opdrachtgever van dit artikel, hoofdzakelijk wordt gefinancierd door
    ledencontributies. In het verleden is Platform BK ook ondersteund
    door het Mondriaan Fonds en partners bij campagnes, zoals de
    Kunstenbond en Pictoright. Daarnaast is Platform BK een culturele
    ANBI.

[^04_38]: Olav Velthuis, 'Het gevaarlijke spel van artistieke smaak, groot
    geld en brute macht in de kunstwereld', *de Volkskrant*, 20 oktober
    2017,
    <https://www.volkskrant.nl/columns-opinie/het-gevaarlijke-spel-van-artistieke-smaak-groot-geld-en-brute-macht-in-de-kunstwereld~b5396e89/>.

[^04_39]: Kunsthistoricus David Joselit schreef recent: 'Het Louvre werd
    door de revolutie aan het Franse volk geschonken: een paleis werd
    een museum. In onze tijd is het museum weer een paleis geworden.'
    Andrea Fraser en David Joselit, 'Philanthropy and Plutocracy:
    Trusteeship in the Age of Trump', *October*, nr. 162, herfst 2017,
    <https://www.mitpressjournals.org/doi/pdf/10.1162/OCTO_a_00308>.

[^04_40]: Vrij vertaald en geparafraseerd uit: Andrea Fraser en David
    Joselit, 'Philanthropy and Plutocracy: Trusteeship in the Age of
    Trump', *October*, nr. 162, herfst 2017,
    <https://www.mitpressjournals.org/doi/pdf/10.1162/OCTO_a_00308>.

[^04_41]: In Nederland heeft een sociaaldemocratische ideeëngeschiedenis
    van volksverheffing en de verzorgingsstaat lange tijd een publiek
    karakter van cultuur bepleit. Via beleid moest de toegang tot kunst
    en cultuur net zo vanzelfsprekend worden als toegang tot
    bijvoorbeeld onderwijs en goede woonomstandigheden. Zie ook: Jan
    Jaap Knol, 'Cultuurbeleid als praktisch ideaal', *Boekman Extra*,
    nr. 17, augustus 2019,
    <https://www.boekman.nl/wp-content/uploads/2019/08/BmXtra_17.pdf>.
